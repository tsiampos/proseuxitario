<!DOCTYPE html PUBLIC "-//W3C//DTD HTML 4.01//EN"
   "http://www.w3.org/TR/html4/strict.dtd">

<html lang="en">
<link rel="icon" 
      type="image/png" 
      href="logo.png">
<meta name="viewport" content="width=device-width, initial-scale=1.0, minimum-scale=1.0, maximum-scale=1.0, user-scalable=no">


<head>
<meta name='text:proseuxitario' content='' />
<meta name="keywords" content="προσευχες, ορθοδοξια, προσευχηταριο, προσευχηταρι, ορθοδοξο προσευχηταρι, ορθοδοξος χριστιανος">
<meta name="author" content="Fanis Siampos">

<meta http-equiv="Content-Type" content="text/html; charset=utf-8">
<title>ΠΡΟΣΕΥΧΗΤΑΡΙΟ (ΟΡΘΟΔΟΞΟΥ ΧΡΙΣΤΙΑΝΟΥ)</title>
<link rel="stylesheet" href="post.css">
</head>
<body>
<div id="header">

<p><center><a href="index.html"><img style="margin:0 auto; position:relative; top:-13px; text-decoration: none; border: 0 none; width:270px; height:25px;" alt="logo"  src="16940042759035.png"></a></center></p>
</div>

<object style="font-size:26px; color:#2F4F4F; font-weight:bold; line-height:100%; font-family: Helvetica;">Μέγας Κανών (Αγ.Ανδρέα Κρήτης)</object>

<br><br>

<object style="color:red;">ᾨδὴ α´</object><br>
« Βοηθὸς καὶ σκεπαστὴς<br>
» ἐγένετό μοι εἰς σωτηρίαν·<br>
» οὗτός μου Θεός,<br>
» καὶ δοξάσω αὐτόν·<br>
» Θεὸς τοῦ Πατρός μου,<br>
» καὶ ὑψώσω αὐτόν·<br>
» ἐνδόξως γὰρ δεδόξασται.<br><br>

Πόθεν ἄρξομαι θρηνεῖν<br>
τὰς τοῦ ἀθλίου μου βίου πράξεις;<br>
ποίαν ἀπαρχὴν<br>
ἐπιθήσω, Χριστέ,<br>
τῇ νῦν θρηνῳδίᾳ;<br>
ἀλλ᾿ ὡς εὔσπλαγχνός μοι δὸς<br>
παραπτωμάτων ἄφεσιν.<br><br>

Δεῦρο, τάλαινα ψυχή,<br>
σὺν τῇ σαρκί σου τῷ πάντων Κτίστῃ<br>
ἐξομολογοῦ·<br>
καὶ ἀπόσχου λοιπὸν<br>
τῆς πρὶν ἀλογίας,<br>
καὶ προσάγαγε Θεῷ<br>
ἐν μετανοίᾳ δάκρυα.<br><br>

Τὸν πρωτόπλαστον Ἀδὰμ<br>
τῇ παραβάσει παραζηλώσας,<br>
ἔγνων ἐμαυτὸν<br>
γυμνωθέντα Θεοῦ<br>
καὶ τῆς ἀιδίου<br>
βασιλείας καὶ τρυφῆς<br>
διὰ τὰς ἁμαρτίας μου.<br><br>

Οἴμοι, τάλαινα ψυχή!<br>
τί ὡμοιώθης τῇ πρώτῃ Εὔᾳ;<br>
εἶδες γὰρ κακῶς<br>
καὶ ἐτρώθης πικρῶς,<br>
καὶ ἥψω τοῦ ξύλου,<br>
καὶ ἐγεύσω προπετῶς<br>
τῆς παραλόγου βρώσεως.<br><br>

Ἀντὶ Εὔας αἰσθητῆς<br>
ἡ νοητή μοι κατέστη Εὔα,<br>
ὁ ἐν τῇ σαρκὶ<br>
ἐμπαθὴς λογισμός,<br>
δεικνὺς τὰ ἡδέα,<br>
καὶ γευόμενος ἀεὶ<br>
τῆς πικρᾶς καταπόσεως.<br><br>

Ἐπαξίως τῆς Ἐδὲμ<br>
προεξερρίφη ὡς μὴ φυλάξας<br>
μίαν σου, Σωτήρ,<br>
ἐντολὴν ὁ Ἀδάμ·<br>
ἐγὼ δὲ τί πάθω,<br>
ἀθετῶν διαπαντὸς<br>
τὰ ζωηρά σου λόγια;<br><br>

Τὴν τοῦ Κάϊν ὑπελθὼν<br>
μιαιφονίαν τῇ προαιρέσει,<br>
γέγονα φονεὺς<br>
συνειδότι ψυχῆς,<br>
ζωώσας τὴν σάρκα<br>
καὶ στρατεύσας κατ᾿ αὐτῆς<br>
ταῖς πονηραῖς μου πράξεσι.<br><br>

Τῇ τοῦ Ἄβελ, Ἰησοῦ,<br>
οὐχ ὡμοιώθην δικαιοσύνῃ·<br>
δῶρά σοι δεκτὰ<br>
οὐ προσῆξα ποτέ,<br>
οὐ πράξεις ἐνθέους,<br>
οὐ θυσίαν καθαράν,<br>
οὐ βίον ἀνεπίληπτον.<br><br>

Ὡς ὁ Κάϊν καὶ ἡμεῖς,<br>
ψυχὴ ἀθλία, τῷ πάντων Κτίστῃ<br>
πράξεις ρυπαρὰς<br>
καὶ θυσίαν ψεκτὴν<br>
καὶ ἄχρηστον βίον<br>
προσηγάγομεν ὁμοῦ·<br>
διὸ καὶ κατεκρίθημεν.<br><br>

Τὸν πηλόν, ὁ κεραμεύς,<br>
ζωοπλαστήσας ἐνέθηκάς μοι,<br>
σάρκα καὶ ὀστᾶ,<br>
καὶ πνοὴν καὶ ζωήν.<br>
Ἀλλ᾿ ὦ Ποιητά μου,<br>
Λυτρωτά μου καὶ Κριτά,<br>
μετανοοῦντα δέξαι με.<br><br>

Ἐξαγγέλλω σοι, Σωτήρ,<br>
τὰς ἁμαρτίας, ἃς εἰργασάμην,<br>
καὶ τὰς τῆς ψυχῆς<br>
καὶ τοῦ σώματός μου<br>
πληγάς, ἅς μοι ἔνδον<br>
μιαιφόνοι λογισμοὶ<br>
λῃστρικῶς ἐναπέθηκαν.<br><br>

Εἰ καὶ ἥμαρτον, Σωτήρ,<br>
ἀλλ᾿ οἶδα ὅτι φιλάνθρωπος εἶ·<br>
πλήττεις συμπαθῶς<br>
καὶ σπλαγχνίζῃ θερμῶς·<br>
δακρύοντα βλέπεις<br>
καὶ προστρέχεις ὡς Πατὴρ<br>
ἀνακαλῶν τὸν Ἄσωτον.<br><br>

Ἐρριμμένον με, Σωτήρ,<br>
πρὸ τῶν πυλῶν σου, κἂν ἐν τῷ γήρει,<br>
μή με ἀπορρίψῃς<br>
εἰς ᾍδου κενόν·<br>
ἀλλὰ πρὸ τοῦ τέλους<br>
ὡς φιλάνθρωπός μοι δὸς<br>
παραπτωμάτων ἄφεσιν.<br><br>

Ὁ λῃσταῖς περιπεσὼν<br>
ἐγὼ ὑπάρχω τοῖς λογισμοῖς μου·<br>
ὅλως ὑπ᾿ αὐτῶν<br>
τετραυμάτισμαι νῦν·<br>
ἐπλήσθην μωλώπων.<br>
Ἀλλ᾿ αὐτός μοι ἐπιστάς,<br>
Χριστὲ Σωτήρ, ἰάτρευσον.<br><br>

Ἱερεύς με προϊδὼν<br>
ἀντιπαρῆλθε, καὶ ὁ Λευΐτης<br>
βλέπων ἐν δεινοῖς<br>
ὑπερεῖδε γυμνόν.<br>
Ἀλλ᾿ ὁ ἐκ Μαρίας<br>
ἀνατείλας Ἰησοῦς,<br>
σὺ ἐπιστάς με οἴκτειρον.<br><br>

Ὁ Ἀμνὸς ὁ τοῦ Θεοῦ,<br>
ὁ αἴρων πάντων τὰς ἁμαρτίας,<br>
ἆρον τὸν κλοιὸν<br>
ἀπ᾿ ἐμοῦ τὸν βαρύν,<br>
τὸν τῆς ἁμαρτίας,<br>
καὶ ὡς εὔσπλαγχνός μοι δὸς<br>
παραπτωμάτων ἄφεσιν.<br><br>

Μετανοίας ὁ καιρός·<br>
προσέρχομαί σοι, τῷ Πλαστουργῷ μου·<br>
ἆρον τὸν κλοιὸν<br>
ἀπ᾿ ἐμοῦ τὸν βαρύν,<br>
τὸν τῆς ἁμαρτίας,<br>
καὶ ὡς εὔσπλαγχνός μοι δὸς<br>
παραπτωμάτων ἄφεσιν.<br><br>

Μὴ βδελύξῃ με, Σωτήρ,<br>
μὴ ἀπορρίψῃς τοῦ σοῦ προσώπου·<br>
ἆρον τὸν κλοιὸν<br>
ἀπ᾿ ἐμοῦ τὸν βαρύν,<br>
τὸν τῆς ἁμαρτίας,<br>
καὶ ὡς εὔσπλαγχνός μοι δὸς<br>
παραπτωμάτων ἄφεσιν.<br><br>

Τὰ ἑκούσια, Σωτήρ,<br>
καὶ τὰ ἀκούσια πταίσματά μου,<br>
καὶ τὰ φανερὰ<br>
καὶ κρυπτά, καὶ γνωστὰ<br>
καὶ ἄγνωστα πάντα<br>
συγχωρήσας ὡς Θεός,<br>
ἱλάσθητι καὶ σῶσόν με.<br><br>

Ἐκ νεότητος, Σωτήρ,<br>
τὰς ἐντολάς σου ἐπαρωσάμην·<br>
ὅλον ἐμπαθῶς<br>
ἀμελῶν, ρᾳθυμῶν,<br>
παρῆλθον τὸν βίον·<br>
διὸ κράζω σοι, Σωτήρ·<br>
κἂν ἐν τῷ τέλει σῶσόν με.<br><br>

Τὴν οὐσίαν τῆς ψυχῆς<br>
καταναλώσας ταῖς ἀσωτίαις,<br>
ἔρημός εἰμι<br>
ἀρετῶν εὐσεβῶν·<br>
λιμώττων δὲ κράζω·<br>
Ὁ Πατὴρ τῶν οἰκτιρμῶν,<br>
προφθάσας σύ με οἴκτειρον.<br><br>

Σοὶ προσπίπτω, Ἰησοῦ·<br>
Ἡμάρτηκά σοι, ἱλάσθητί μοι·<br>
ἆρον τὸν κλοιόν,<br>
ἀπ᾿ ἐμοῦ τὸν βαρύν,<br>
τὸν τῆς ἁμαρτίας,<br>
καὶ ὡς εὔσπλαγχνός μοι δὸς<br>
δάκρυα κατανύξεως.<br><br>

Μὴ εἰσέλθῃς μετ᾿ ἐμοῦ<br>
ἐν κρίσει, φέρων μου τὰ πρακτέα,<br>
λόγους ἐκζητῶν,<br>
καὶ εὐθύνων ὁρμάς·<br>
ἀλλ᾿ ἐν οἰκτιρμοῖς σου<br>
παρορῶν μου τὰ δεινά,<br>
σῶσόν με, Παντοδύναμε.<br><br>

Δόξα.<br><br>

Ὑπερούσιε Τριάς,<br>
ἡ ἐν Μονάδι προσκυνουμένη,<br>
ἆρον τὸν κλοιὸν<br>
ἀπ᾿ ἐμοῦ τὸν βαρύν,<br>
τὸν τῆς ἁμαρτίας·<br>
καὶ ὡς εὔσπλαγχνός μοι δὸς<br>
δάκρυα κατανύξεως.<br><br>

Καὶ νῦν.<br><br>

<object style="color:red;">Θεοτοκίον.</object><br>
Θεοτόκε, ἡ ἐλπὶς<br>
καὶ προστασία τῶν σὲ ὑμνούντων,<br>
ἆρον τὸν κλοιὸν<br>
ἀπ᾿ ἐμοῦ τὸν βαρύν,<br>
τὸν τῆς ἁμαρτίας·<br>
καὶ ὡς Δέσποινα ἁγνή,<br>
μετανοοῦντα δέξαι με.<br><br>

<object style="color:red;">ᾨδὴ β´</object><br>
« Πρόσεχε, Οὐρανέ, καὶ λαλήσω,<br>
» καὶ ἀνυμνήσω Χριστόν,<br>
» τὸν ἐκ Παρθένου<br>
» σαρκὶ ἐπιδημήσαντα.<br><br>

Πρόσεχε, Οὐρανέ, καὶ λαλήσω·<br>
γῆ, ἐνωτίζου φωνῆς<br>
μετανοούσης Θεῷ<br>
καὶ ἀνυμνούσης αὐτόν.<br><br>

Πρόσχες μοι, ὁ Θεός, ὡς οἰκτίρμων,<br>
ἱλέῳ ὄμματί σου,<br>
καὶ δέξαι μου<br>
τὴν θερμὴν ἐξομολόγησιν.<br><br>

Ἡμάρτηκα ὑπὲρ πάντας ἀνθρώπους·<br>
μόνος ἡμάρτηκά σοι·<br>
ἀλλ᾿ οἴκτειρον ὡς Θεός,<br>
Σωτήρ, τὸ ποίημά σου.<br><br>

Ζάλη με, τῶν κακῶν περιέχει,<br>
εὔσπλαγχνε Κύριε·<br>
ἀλλ᾿ ὡς τῷ Πέτρῳ, κἀμοὶ<br>
τὴν χεῖρα ἔκτεινον.<br><br>

Τὰ δάκρυα τὰ τῆς Πόρνης, Οἰκτίρμον,<br>
κἀγὼ προβάλλομαι·<br>
Ἱλάσθητί μοι, Σωτήρ,<br>
τῇ εὐσπλαγχνίᾳ σου.<br><br>

Ἠμαύρωσα τῆς ψυχῆς τὸ ὡραῖον<br>
ταῖς τῶν παθῶν ἡδοναῖς,<br>
καὶ ὅλως ὅλον τὸν νοῦν<br>
χοῦν ἀπετέλεσα.<br><br>

Διέρρηξα νῦν τὴν στολήν μου τὴν πρώτην,<br>
ἣν ἐξυφάνατό μοι<br>
ὁ Πλαστουργὸς ἐξ ἀρχῆς,<br>
καὶ ἔνθεν κεῖμαι γυμνός.<br><br>

Ἐνδέδυμαι διερρηγμένον χιτῶνα,<br>
ὃν ἐξυφάνατό μοι<br>
ὁ ὄφις τῇ συμβουλῇ,<br>
καὶ καταισχύνομαι.<br><br>

Προσέβλεψα τοῦ φυτοῦ τὸ ὡραῖον,<br>
καὶ ἠπατήθην τὸν νοῦν·<br>
καὶ ἔνθεν κεῖμαι γυμνός,<br>
καὶ καταισχύνομαι.<br><br>

Ἐτέκταινον ἐπὶ τὸν νῶτόν μου πάντες<br>
οἱ ἀρχηγοὶ τῶν κακῶν,<br>
μακρύνοντες κατ᾿ ἐμοῦ<br>
τὴν ἀνομίαν αὐτῶν.<br><br>

Ἀπώλεσα τὸ πρωτόκτιστον κάλλος<br>
καὶ τὴν εὐπρέπειάν μου·<br>
καὶ ἄρτι κεῖμαι γυμνός,<br>
καὶ καταισχύνομαι.<br><br>

Κατέρραψε τοὺς δερματίνους χιτῶνας<br>
ἡ ἁμαρτία κἀμοί,<br>
γυμνώσασά με τῆς πρὶν<br>
θεοϋφάντου στολῆς.<br><br>

Περίκειμαι τὸν στολισμὸν τῆς αἰσχύνης,<br>
καθάπερ φύλλα συκῆς,<br>
εἰς ἔλεγχον τῶν ἐμῶν<br>
αὐτεξουσίων παθῶν.<br><br>

Ἐστόλισμαι κατεστιγμένον χιτῶνα<br>
καὶ ᾑμαγμένον αἰσχρῶς<br>
τῇ ρύσει τῆς ἐμπαθοῦς<br>
καὶ φιληδόνου ζωῆς.<br><br>

Ἐσπίλωσα τὸν τῆς σαρκός μου χιτῶνα<br>
καὶ κατερρύπωσα<br>
τὸ κατ᾿ εἰκόνα, Σωτήρ,<br>
καὶ καθ᾿ ὁμοίωσιν.<br><br>

Ὑπέπεσα τῇ τῶν παθῶν ἀχθηδόνι<br>
καὶ τῇ ἐνύλῳ φθορᾷ·<br>
καὶ ἔνθεν νῦν ὁ ἐχθρὸς<br>
καταπιέζει με.<br><br>

Φιλόϋλον καὶ φιλοκτήμονα βίον<br>
τῆς ἀκτησίας, Σωτήρ,<br>
προκρίνας, νῦν τὸν βαρὺν<br>
κλοιὸν περίκειμαι.<br><br>

Ἐκόσμησα τὸν τῆς σαρκὸς ἀνδριάντα<br>
τῇ τῶν αἰσχρῶν λογισμῶν<br>
ποικίλῃ περιβολῇ<br>
καὶ κατακρίνομαι.<br><br>

Τῆς ἔξωθεν ἐπιμελῶς εὐκοσμίας<br>
μόνης ἐφρόντισα,<br>
τῆς ἔνδον ὑπεριδὼν<br>
θεοτυπώτου σκηνῆς.<br><br>

Μορφώσας μου τὴν τῶν παθῶν ἀμορφίαν,<br>
ταῖς φιληδόνοις ὁρμαῖς<br>
ἐλυμηνάμην τοῦ νοῦ<br>
τὴν ὡραιότητα.<br><br>

Κατέχρωσα τῆς πρὶν εἰκόνος τὸ κάλλος,<br>
Σῶτερ, τοῖς πάθεσιν·<br>
ἀλλ᾿ ὥς ποτε τὴν δραχμὴν<br>
ἀναζητήσας εὑρέ.<br><br>

Ἡμάρτηκα, ὥσπερ ἡ Πόρνη βοῶ σοι·<br>
μόνος ἡμάρτηκά σοι·<br>
ὡς μύρον δέχου, Σωτήρ,<br>
κἀμοῦ τὰ δάκρυα.<br><br>

Ὠλίσθησα ὡς ὁ Δαυῒδ ἀκολάστως,<br>
καὶ βεβορβόρωμαι·<br>
ἀλλ᾿ ἀποπλύναις κἀμέ,<br>
Σωτήρ, τοῖς δάκρυσι.<br><br>

Ἱλάσθητι, ὡς ὁ Τελώνης βοῶ σοι,<br>
Σῶτερ, ἱλάσθητί μοι·<br>
οὐδεὶς γὰρ τῶν ἐξ Ἀδὰμ<br>
ὡς ἐγὼ ἥμαρτέ σοι.<br><br>

Οὐ δάκρυα, οὐδὲ μετάνοιαν ἔχω,<br>
οὐδὲ κατάνυξιν·<br>
αὐτός μοι ταῦτα, Σωτήρ,<br>
ὡς Θεὸς δώρησαι.<br><br>

Τὴν θύραν σου μὴ ἀποκλείσῃς μοι τότε,<br>
Κύριε, Κύριε·<br>
ἀλλ᾿ ἄνοιξόν μοι αὐτὴν<br>
μετανοοῦντί σοι.<br><br>

Φιλάνθρωπε, ὁ πάντας θέλων σωθῆναι,<br>
σὺ ἀνακάλεσαί με,<br>
καὶ δέξαι ὡς ἀγαθὸς<br>
μετανοοῦντά με.<br><br>

Ἐνώτισαι τοὺς στεναγμοὺς τῆς ψυχῆς μου,<br>
καὶ τῶν ἐμῶν ὀφθαλμῶν<br>
προσδέχου τοὺς σταλαγμούς,<br>
Σωτήρ, καὶ σῶσόν με.<br><br>

<object style="color:red;">Θεοτοκίον.</object><br>
Ἄχραντε, Θεοτόκε Παρθένε,<br>
μόνη πανύμνητε,<br>
ἱκέτευε ἐκτενῶς<br>
εἰς τὸ σωθῆναι ἡμᾶς.<br><br>

<object style="color:red;">Εἱρμὸς ἄλλος.</object><br>
«Ἴδετε, ἴδετε,<br>
» ὅτι ἐγώ εἰμι Θεός,<br>
» ὁ μάννα ἐπομβρήσας<br>
» καὶ τὸ ὕδωρ ἐκ πέτρας<br>
» πηγάσας πάλαι ἐν ἐρήμῳ τῷ λαῷ μου,<br>
» τῇ μόνῃ δεξιᾷ<br>
» καὶ τῇ ἰσχύι τῇ ἐμῇ.<br><br>

Ἴδετε, ἴδετε,<br>
ὅτι ἐγώ εἰμι Θεός·<br>
ἐνωτίζου, ψυχή μου,<br>
τοῦ Κυρίου βοῶντος·<br>
καὶ ἀποσπάσθητι τῆς πρώτης ἁμαρτίας,<br>
καὶ φοβοῦ ὡς δικαστὴν<br>
καὶ ὡς κριτὴν καὶ Θεόν.<br><br>

Τίνι ὡμοιώθης,<br>
πολυαμάρτητε ψυχή;<br>
εἰμὴ τῷ πρώτῳ Κάϊν,<br>
καὶ τῷ Λάμεχ ἐκείνῳ,<br>
λιθοκτονήσασα τὸ σῶμα κακουργίαις<br>
καὶ κτείνασα τὸν νοῦν<br>
ταῖς παραλόγοις ὁρμαῖς.<br><br>

Πάντας τοὺς πρὸ νόμου<br>
παραδραμοῦσα, ὦ ψυχή,<br>
τῷ Σὴθ οὐχ ὡμοιώθης,<br>
οὐ τὸν Ἐνὼς ἐμιμήσω,<br>
οὐ τὸν Ἐνὼχ τῇ μεταθέσει, οὐ τὸν Νῶε·<br>
ἀλλ᾿ ὤφθης πενιχρὰ<br>
τῆς τῶν δικαίων ζωῆς.<br><br>

Μόνη ἐξήνοιξας<br>
τοὺς καταρράκτας τῆς ὀργῆς<br>
τοῦ Θεοῦ σου, ψυχή μου,<br>
καὶ κατέκλυσας πᾶσαν,<br>
ὡς γῆν, τὴν σάρκα καὶ τὰς πράξεις καὶ τὸν βίον·<br>
καὶ ἔμεινας ἐκτὸς<br>
τῆς σωστικῆς Κιβωτοῦ.<br><br>

Ἄνδρα ἀπέκτεινα,<br>
φησίν, εἰς μώλωπα ἐμοί,<br>
καὶ νεανίσκον εἰς τραῦμα,<br>
Λάμεχ θρηνῶν ἐβόα·<br>
σὺ δὲ οὐ τρέμεις, ὦ ψυχή μου, ρυπωθεῖσα<br>
τὴν σάρκα καὶ τὸν νοῦν<br>
κατασπιλώσασα.<br><br>

Ὢ πῶς ἐζήλωσα<br>
Λάμεχ τὸν πρῴην φονευτήν,<br>
τὴν ψυχὴν ὥσπερ ἄνδρα,<br>
τὸν νοῦν ὡς νεανίσκον,<br>
ὡς ἀδελφὸν δέ μου τὸ σῶμα ἀποκτείνας,<br>
ὡς Κάϊν ὁ φονεύς,<br>
ταῖς φιληδόνοις ὁρμαῖς!<br><br>

Πύργον ἐσοφίσω<br>
οἰκοδομῆσαι, ὦ ψυχή,<br>
καὶ ὀχύρωμα πῆξαι<br>
ταῖς σαῖς ἐπιθυμίαις,<br>
εἰμὴ συνέχεεν ὁ Κτίστης τὰς βουλάς σου,<br>
καὶ κατέαξεν εἰς γῆν<br>
τὰ μηχανήματά σου.<br><br>

Τέτρωμαι, πέπληγμαι·<br>
ἰδοὺ τὰ βέλη τοῦ ἐχθροῦ<br>
τὰ καταστίξαντά μου<br>
τὴν ψυχὴν καὶ τὸ σῶμα·<br>
ἰδοὺ τὰ τραύματα, τὰ ἕλκη, αἱ πηρώσεις<br>
βοῶσοι τὰς πληγὰς<br>
τῶν αὐθαιρέτων μου παθῶν.<br><br>

Ἔβρεξε Κύριος<br>
παρὰ Κυρίου πῦρ ποτε,<br>
ἀνομίαν ὀργῶσαν<br>
πυρπολήσας Σοδόμων·<br>
σὺ δὲ τὸ πῦρ ἐξέκαυσας τὸ τῆς γεέννης,<br>
ἐν ᾧ μέλλεις, ψυχή,<br>
συγκατακαίεσθαι πικρῶς.<br><br>

Γνῶτε καὶ ἴδετε,<br>
ὅτι ἐγώ εἰμι Θεός,<br>
ὁ ἐρευνῶν καρδίας<br>
καὶ κολάζων ἐννοίας,<br>
ἐλέγχων πράξεις καὶ φλογίζων ἁμαρτίας,<br>
καὶ κρίνων ὀρφανὸν<br>
καὶ ταπεινὸν καὶ πτωχόν.<br><br>

Δόξα.<br><br>

Ἄναρχε, ἄκτιστε<br>
Τριάς, ἀμέριστε Μονάς,<br>
μετανοοῦντά με δέξαι,<br>
ἡμαρτηκότα σῶσον·<br>
σόν εἰμι πλάσμα· μὴ παρίδῃς,<br>
ἀλλὰ φεῖσαι καὶ ρῦσαι<br>
τοῦ πυρὸς τῆς καταδίκης με.<br><br>

Καὶ νῦν.<br><br>

<object style="color:red;">Θεοτοκίον.</object><br>
Ἄχραντε Δέσποινα,<br>
Θεογεννῆτορ, ἡ ἐλπὶς<br>
τῶν εἰς σὲ προστρεχόντων<br>
καὶ λιμὴν τῶν ἐν ζάλῃ,<br>
τὸν ἐλεήμονα καὶ Κτίστην καὶ Υἱόν σου<br>
ἱλέωσαι κἀμοὶ<br>
ταῖς ἱκεσίαις ταῖς σαῖς.<br><br>

<object style="color:red;">ᾨδὴ γ´</object><br>
«Ἐπὶ τὴν ἀσάλευτον, Χριστέ,<br>
» πέτραν τῶν ἐντολῶν σου<br>
» τὴν Ἐκκλησίαν σου στερέωσον.<br><br>

Πῦρ παρὰ Κυρίου, ψυχή,<br>
Κύριος ἐπιβρέξας,<br>
τὴν γῆν Σοδόμων πρὶν κατέφλεξεν.<br><br>

Εἰς τὸ ὄρος σῴζου, ψυχή,<br>
ὥσπερ ὁ Λὼτ ἐκεῖνος,<br>
καὶ εἰς Σηγὼρ προανασώθητι.<br><br>

Φεῦγε ἐμπρησμόν, ὦ ψυχή,<br>
φεῦγε Σοδόμων καῦσιν,<br>
φεῦγε φθορὰν θείας φλογώσεως.<br><br>

Ἐξομολογοῦμαί σοι, Σωτήρ·<br>
Ἥμαρτον, ἥμαρτόν σοι·<br>
ἀλλ᾿ ἄνες, ἄφες μοι ὡς εὔσπλαγχνος.<br><br>

Ἥμαρτόν σοι μόνος ἐγώ,<br>
ἥμαρτον ὑπὲρ πάντας·<br>
Χριστὲ Σωτήρ, μὴ ὑπερίδῃς με.<br><br>

Σὺ εἶ ὁ Ποιμὴν ὁ καλός·<br>
ζήτησόν με τὸν ἄρνα,<br>
καὶ πλανηθέντα μὴ παρίδῃς με.<br><br>

Σὺ εἶ ὁ γλυκὺς Ἰησοῦς,<br>
σὺ εἶ ὁ Πλαστουργός μου·<br>
ἐν σοί, Σωτήρ, δικαιωθήσομαι.<br><br>

Ἁγία Τριάς, ὁ Θεός, ἐλέησον ἡμᾶς.<br><br>

Ὦ Τριὰς Μονάς, ὁ Θεός,<br>
σῶσον ἡμᾶς ἐκ πλάνης,<br>
καὶ πειρασμῶν καὶ περιστάσεων.<br><br>

Ὑπεραγία Θεοτόκε, σῶσον ἡμᾶς.<br><br>

Χαῖρε, θεοδόχε γαστήρ·<br>
χαῖρε, θρόνε Κυρίου·<br>
χαῖρε, ἡ μήτηρ τῆς ζωῆς ἡμῶν.<br><br>

Εἱρμὸς ἄλλος.<br>
« Στερέωσον, Κύριε,<br>
» ἐπὶ τὴν πέτραν τῶν ἐντολῶν σου<br>
» σαλευθεῖσαν τὴν καρδίαν μου·<br>
» ὅτι μόνος<br>
» ἅγιος ὑπάρχεις καὶ Κύριος.<br><br>

Πηγὴν ζωῆς κέκτημαι<br>
σὲ τοῦ θανάτου τὸν καθαιρέτην,<br>
καὶ βοῶ σοι ἐκ καρδίας μου<br>
πρὸ τοῦ τέλους·<br>
Ἥμαρτον, ἱλάσθητι, σῶσόν με.<br><br>

Τοὺς ἐπὶ Νῶε, Σωτήρ,<br>
ἠσελγηκότας ἐμιμησάμην,<br>
τὴν ἐκείνων κληρωσάμενος<br>
καταδίκην<br>
ἐν κατακλυσμῷ καταδύσεως.<br><br>

Ἡμάρτηκα, Κύριε,<br>
ἡμάρτηκά σοι, ἱλάσθητί μοι·<br>
οὐ γὰρ ἔστιν ὅς τις ἥμαρτεν<br>
ἐν ἀνθρώποις,<br>
ὃν οὐχ ὑπερέβην τοῖς πταίσμασι.<br><br>

Τὸν Χὰμ ἐκεῖνον, ψυχή,<br>
τὸν πατραλοίαν μιμησαμένη,<br>
τὴν αἰσχύνην οὐκ ἐκάλυψας<br>
τοῦ πλησίον,<br>
ὀπισθοφανῶς ἀνακάμψασα.<br><br>

Τὴν εὐλογίαν τοῦ Σὴμ<br>
οὐκ ἐκληρώσω, ψυχὴ ἀθλία·<br>
οὐ πλατεῖαν τὴν κατάσχεσιν,<br>
ὡς Ἰάφεθ,<br>
ἔσχες ἐν τῇ γῇ τῆς ἀφέσεως.<br><br>

Ἐκ γῆς Χαρρὰν ἔξελθε,<br>
τῆς ἁμαρτίας, ψυχή μου, δεῦρο<br>
εἰς γῆν ρέουσαν ἀείζωον<br>
ἀφθαρσίαν,<br>
ἣν ὁ Ἀβραὰμ ἐκληρώσατο.<br><br>

Τὸν Ἀβραὰμ ἤκουσας<br>
πάλαι, ψυχή μου, καταλιπόντα<br>
γῆν πατρῴαν, καὶ γενόμενον<br>
μετανάστην·<br>
τούτου τὴν προαίρεσιν μίμησαι.<br><br>

Ἐν τῇ δρυῒ τῇ Μαμβρῇ,<br>
φιλοξενήσας ὁ Πατριάρχης<br>
τοὺς Ἀγγέλους, ἐκληρώσατο<br>
μετὰ γῆρας<br>
τῆς ἐπαγγελίας τὸ θήραμα.<br><br>

Τὸν Ἰσαάκ, τάλαινα,<br>
γνοῦσα, ψυχή μου, καινὴν θυσίαν<br>
μυστικῶς ὁλοκαρπούμενον<br>
τῷ Κυρίῳ,<br>
μίμησαι αὐτοῦ τὴν προαίρεσιν.<br><br>

Τὸν Ἰσμαὴλ ἤκουσας,<br>
νῆφε, ψυχή μου, ἐκδιωχθέντα,<br>
ὡς παιδίσκης ἀποκύημα·<br>
βλέπε, μήπως<br>
ὅμοιόν τι πάθῃς λαγνεύουσα.<br><br>

Τῇ Ἄγαρ πάλαι, ψυχή,<br>
τῇ Αἰγυπτίᾳ παρωμοιώθης,<br>
δουλωθεῖσα τὴν προαίρεσιν,<br>
καὶ τεκοῦσα<br>
νέον Ἰσμαήλ, τὴν αὐθάδειαν.<br><br>

Τὴν Ἰακὼβ κλίμακα<br>
ἔγνως, ψυχή μου, δεικνυομένην<br>
ἀπὸ γῆς πρὸς τὰ οὐράνια·<br>
τί μὴ ἔσχες<br>
βάσιν ἀσφαλῆ τὴν εὐσέβειαν;<br><br>

Τὸν ἱερέα Θεοῦ<br>
καὶ βασιλέα μεμονωμένον,<br>
τοῦ Χριστοῦ τὸ ἀφομοίωμα,<br>
τοῦ ἐν κόσμῳ,<br>
βίου ἐν ἀνθρώποις, μιμήθητι.<br><br>

Μὴ γένῃ στήλη ἁλός,<br>
ψυχή, στραφεῖσα εἰς τὰ ὀπίσω·<br>
τὸ ὑπόδειγμα φοβείτω σε<br>
τῶν Σοδόμων·<br>
ἄνω εἰς Σηγὼρ διασώθητι.<br><br>

Τὸν ἐμπρησμόν, ὥσπερ Λώτ,<br>
φεῦγε, ψυχή μου, τῆς ἁμαρτίας·<br>
φεῦγε Σόδομα καὶ Γόμορρα·<br>
φεῦγε φλόγα<br>
πάσης παραλόγου ὀρέξεως.<br><br>

Ἐλέησον, Κύριε,<br>
ἐλέησόν με, ἀναβοῶ σοι,<br>
ὅτε ἥξεις μετ᾿ Ἀγγέλων σου<br>
ἀποδοῦναι<br>
πᾶσι κατ᾿ ἀξίαν τῶν πράξεων.<br><br>

Τὴν δέησιν, Δέσποτα,<br>
τῶν σὲ ὑμνούντων μὴ ἀπορρίψῃς·<br>
ἀλλ᾿ οἰκτείρησον, φιλάνθρωπε,<br>
καὶ παράσχου<br>
πίστει αἰτουμένοις τὴν ἄφεσιν.<br><br>

Δόξα.<br><br>

Μονὰς ἁπλῆ, ἄκτιστε,<br>
ἄναρχε φύσις, ἡ ἐν Τριάδι,<br>
ὑμνουμένη ὑποστάσεων,<br>
ἡμᾶς σῶσον<br>
πίστει προσκυνοῦντας τὸ κράτος σου.<br><br>

Καὶ νῦν.<br><br>

<object style="color:red;">Θεοτοκίον.</object><br>
Τὸν ἐκ Πατρὸς ἄχρονον<br>
Υἱὸν ἐν χρόνῳ, Θεοκυῆτορ,<br>
ἀπειράνδρως ἀπεκύησας·<br>
ξένον θαῦμα!<br>
μείνασα Παρθένος θηλάζουσα.<br><br>

<object style="color:red;">ᾨδὴ δ´</object><br>
«Ἀκήκοεν ὁ Προφήτης<br>
» τὴν ἔλευσίν σου, Κύριε, καὶ ἐφοβήθη,<br>
» ὅτι μέλλεις ἐκ Παρθένου τίκτεσθαι<br>
» καὶ ἀνθρώποις δείκνυσθαι, καὶ ἔλεγεν·<br>
» Ἀκήκοα τὴν ἀκοήν σου καὶ ἐφοβήθην·<br>
» δόξα τῇ δυνάμει σου, Κύριε.<br><br>

Τὰ ἔργα σου μὴ παρίδῃς·<br>
τὸ πλάσμα σου μὴ παρόψῃ, Δικαιοκρίτα·<br>
εἰ καὶ μόνος ἥμαρτον ὡς ἄνθρωπος<br>
ὑπὲρ πάντα ἄνθρωπον, Φιλάνθρωπε·<br>
ἀλλ᾿ ἔχεις, ὡς Κύριος πάντων, τὴν ἐξουσίαν<br>
ἀφιέναι ἁμαρτήματα.<br><br>

Ἐγγίζει, ψυχή, τὸ τέλος,<br>
ἐγγίζει καὶ οὐ φροντίζεις, οὐχ ἑτοιμάζῃ·<br>
ὁ καιρὸς συντέμνει, διανάστηθι·<br>
ἐγγὺς ἐπὶ θύραις ὁ Κριτής ἐστιν·<br>
ὡς ὄναρ, ὡς ἄνθος ὁ χρόνος τοῦ βίου τρέχει·<br>
τί μάτην ταραττόμεθα;<br><br>

Ἀνάνηψον ὦ ψυχή μου·<br>
τὰς πράξεις σου, ἃς εἰργάσω, ἀναλογίζου<br>
καὶ ταύτας ἐπ᾿ ὄψεσι προσάγαγε<br>
καὶ σταγόνας στάλαξον δακρύων σου·<br>
εἰπὲ παρρησίᾳ τὰς πράξεις, τὰς ἐνθυμήσεις<br>
Χριστῷ καὶ δικαιώθητι.<br><br>

Οὐ γέγονεν ἐν τῷ βίῳ<br>
ἁμάρτημα, οὐδὲ πρᾶξις, οὐδὲ κακία,<br>
ἣν ἐγώ, Σωτήρ, οὐκ ἐπλημμέλησα<br>
κατὰ νοῦν καὶ λόγον καὶ προαίρεσιν,<br>
καὶ θέσει καὶ γνώμῃ καὶ πράξει ἐξαμαρτήσας,<br>
ὡς ἄλλος οὐδεὶς πώποτε.<br><br>

Ἐντεῦθεν καὶ κατεκρίθην,<br>
ἐντεῦθεν κατεδικάσθην ἐγὼ ὁ τάλας<br>
ὑπὸ τῆς οἰκείας συνειδήσεως,<br>
ἧς οὐδὲν ἐν κόσμῳ βιαιότερον.<br>
Κριτά, λυτρωτά μου καὶ γνῶστα, φεῖσαι καὶ ρῦσαι<br>
καὶ σῶσόν με τὸν δοῦλόν σου.<br><br>

Ἡ κλῖμαξ, ἣν εἶδε πάλαι<br>
ὁ μέγας ἐν Πατριάρχαις, δεῖγμα, ψυχή μου,<br>
πρακτικῆς ὑπάρχει ἐπιβάσεως,<br>
γνωστικῆς τυγχάνει ἀναβάσεως·<br>
εἰ θέλεις οὖν πράξει, καὶ γνώσει καὶ θεωρίᾳ<br>
βιοῦν, ἀνακαινίσθητι.<br><br>

Τὸν καύσωνα τῆς ἡμέρας<br>
ὑπέμεινε δι᾿ ἔνδειαν ὁ Πατριάρχης,<br>
καὶ τὸν παγετὸν τῆς νυκτὸς ἤνεγκε,<br>
καθ᾿ ἡμέραν κλέμματα ποιούμενος,<br>
ποιμαίνων, πυκτεύων, δουλεύων, ἵνα τὰς δύω<br>
γυναῖκας εἰσαγάγηται.<br><br>

Γυναῖκάς μοι δύω νόει,<br>
τὴν πρᾶξίν τε καὶ τὴν γνῶσιν ἐν θεωρίᾳ·<br>
τὴν μὲν Λείαν πρᾶξιν ὡς πολύτεκνον·<br>
τὴν Ραχὴλ δὲ γνῶσιν ὡς πολύπονον·<br>
καὶ γὰρ ἄνευ πόνων οὐ πρᾶξις, οὐ θεωρία,<br>
ψυχή, κατορθωθήσεται.<br><br>

Γρηγόρησον, ὦ ψυχή μου,<br>
ἀρίστευσον ὡς ὁ μέγας ἐν Πατριάρχαις,<br>
ἵνα κτήσῃ πρᾶξιν μετὰ γνώσεως,<br>
ἵνα χρηματίσῃς νοῦς ὁρῶν τὸν Θεόν,<br>
καὶ φθάσῃς τὸν ἄδυτον γνόφον ἐν θεωρίᾳ,<br>
καὶ γένῃ μεγαλέμπορος.<br><br>

Τοὺς δώδεκα Πατριάρχας<br>
ὁ μέγας ἐν Πατριάρχαις παιδοποιήσας,<br>
μυστικῶς ἐστήριξέ σοι κλίμακα<br>
πρακτικῆς, ψυχή μου, ἀναβάσεως,<br>
τοὺς παῖδας ὡς βάθρα, τὰς βάσεις ὡς ἀναβάσεις<br>
πανσόφως ὑποθέμενος.<br><br>

Ἠσαῦ τὸν μεμισημένον<br>
ζηλοῦσα, ψυχή, ἀπέδου τῷ πτερνιστῇ σου<br>
τὰ τοῦ πρώτου κάλλους πρωτοτόκια,<br>
καὶ τῆς πατρικῆς εὐχῆς ἐξέπεσας,<br>
καὶ δὶς ἐπτερνίσθης, ἀθλία, πράξει καὶ γνώσει·<br>
διὸ νῦν μετανόησον.<br><br>

Ἐδὼμ ὁ Ἠσαῦ ἐκλήθη<br>
δι᾿ ἄκραν θηλυμανίας ἐπιμιξίαν·<br>
ἀκρασίᾳ γὰρ ἀεὶ πυρούμενος<br>
καὶ ταῖς ἡδοναῖς κατασπιλούμενος,<br>
Ἐδὼμ ὠνομάσθη, ὃ λέγεται θερμασία<br>
ψυχῆς φιλαμαρτήμονος.<br><br>

Ἰὼβ τὸν ἐπὶ κοπρίας<br>
ἀκούσασα, ὦ ψυχή μου, δικαιωθέντα,<br>
τὴν αὐτοῦ ἀνδρείαν οὐκ ἐζήλωσας,<br>
τὸ στερρὸν οὐκ ἔσχες τῆς προθέσεως<br>
ἐν πᾶσιν, οἷς ἔγνως, οἷς οἶδας, οἷς ἐπειράσθης,<br>
ἀλλ᾿ ὤφθης ἀκαρτέρητος.<br><br>

Ὁ πρότερον ἐπὶ θρόνου<br>
γυμνὸς νῦν ἐπὶ κοπρίας καθηλκωμένος·<br>
ὁ πολὺς ἐν τέκνοις καὶ περίβλεπτος,<br>
ἄπαις καὶ φερέοικος αἰφνίδιον·<br>
παλάτιον γὰρ τὴν κοπρίαν, καὶ μαργαρίτας<br>
τὰ ἕλκη ἐλογίζετο.<br><br>

Βασίλειον τὴν ἀξίαν,<br>
διάδημα καὶ πορφύραν ἠμφιεσμένος,<br>
πολυκτήμων ἄνθρωπος καὶ δίκαιος,<br>
πλούτῳ ἐπιβρίθων καὶ βοσκήμασιν<br>
ἐξαίφνης τὸν πλοῦτον, τὴν δόξαν, τὴν βασιλείαν<br>
πτωχεύσας ἀπεκείρατο.<br><br>

Εἰ δίκαιος ἦν ἐκεῖνος<br>
καὶ ἄμεμπτος παρὰ πάντας, καὶ οὐκ ἀπέδρα<br>
τὰ τοῦ πλάνου ἔνεδρα καὶ σκάμματα·<br>
σὺ φιλαμαρτήμων οὖσα, τάλαινα<br>
ψυχή, τί ποιήσεις, ἐάν τι τῶν ἀδοκήτων<br>
συμβῇ ἐπενεχθῆναί σοι;<br><br>

Τὸ σῶμα κατερρυπώθην,<br>
τὸ πνεῦμα κατεσπιλώθην, ὅλος ἡλκώθην·<br>
ἀλλ᾿ ὡς ἰατρός, Χριστέ, ἀμφότερα<br>
διὰ μετανοίας μοι θεράπευσον,<br>
ἀπόλουσον, κάθαρον, πλῦνον· δεῖξον χιόνος,<br>
Σωτήρ μου, καθαρώτερον.<br><br>

Τὸ Σῶμά σου καὶ τὸ Αἷμα<br>
σταυρούμενος ὑπὲρ πάντων ἔθηκας, Λόγε·<br>
τὸ μὲν Σῶμα, ἵνα ἀναπλάσῃς με,<br>
τὸ δὲ Αἷμα, ἵνα ἀποπλύνῃς με·<br>
τὸ πνεῦμα παρέδωκας, ἵνα ἐμὲ προσάξῃς,<br>
Χριστέ, τῷ σῷ Γεννήτορι.<br><br>

Εἰργάσω τὴν σωτηρίαν<br>
ἐν μέσῳ τῆς γῆς, ὁ Κτίστης, ἵνα σωθῶμεν·<br>
ἑκουσίως ξύλῳ ἀνεσταύρωσαι·<br>
ἡ Ἐδὲμ κλεισθεῖσα ἀνεῴγνυτο·<br>
τὰ ἄνω, τὰ κάτω, ἡ κτίσις, τὰ ἔθνη πάντα<br>
σωθέντα προσκυνοῦσί σε.<br><br>

Γενέσθω μοι κολυμβήθρα<br>
τὸ Αἷμα τὸ ἐκ πλευρᾶς σου,<br>
ἅμα καὶ πόμα, τὸ πηγάσαν ὕδωρ τῆς ἀφέσεως,<br>
ἵνα ἑκατέρωθεν καθαίρωμαι,<br>
χριόμενος, πίνων, ὡς χρῖσμα καὶ πόμα, Λόγε,<br>
τὰ ζωηρά σου λόγια.<br><br>

Γυμνός εἰμι τοῦ Νυμφῶνος,<br>
γυμνός εἰμι καὶ τοῦ γάμου, ἅμα καὶ δείπνου·<br>
ἡ λαμπὰς ἐσβέσθη ὡς ἀνέλαιος·<br>
ἡ παστὰς ἐκλείσθη μοι καθεύδοντι·<br>
τὸ δεῖπνον ἐβρώθη· ἐγὼ δὲ χεῖρας καὶ πόδας<br>
δεθεὶς ἔξω ἀπέρριμμαι.<br><br>

Κρατῆρα ἡ Ἐκκλησία<br>
ἐκτήσατο τὴν Πλευράν σου τὴν ζωηφόρον,<br>
ἐξ ἧς ὁ διπλοῦς ἡμῖν ἐξέβλυσε<br>
κρουνὸς τῆς ἀφέσεως καὶ γνώσεως,<br>
εἰς τύπον τῆς πάλαι, τῆς νέας, τῶν δύω ἅμα<br>
Διαθηκῶν, Σωτὴρ ἡμῶν.<br><br>

Ὁ χρόνος ὁ τῆς ζωῆς μου<br>
ὀλίγος καὶ πλήρης πόνων καὶ πονηρίας·<br>
ἀλλ᾿ ἐν μετανοίᾳ με παράλαβε<br>
καὶ ἐν ἐπιγνώσει ἀνακάλεσαι·<br>
μὴ γένωμαι κτῆμα, μὴ βρῶμα τοῦ ἀλλοτρίου·<br>
Σωτήρ, αὐτός με οἴκτειρον.<br><br>

Ὑψήγορος νῦν ὑπάρχω,<br>
θρασὺς δὲ καὶ τὴν καρδίαν εἰκῇ καὶ μάτην·<br>
μὴ τῷ Φαρισαίῳ συγκαταδικάσῃς με,<br>
μᾶλλον τοῦ Τελώνου τὴν ταπείνωσιν<br>
παράσχου μοι, μόνε Οἰκτίρμον, δικαιοκρίτα,<br>
καὶ τούτῳ συναρίθμησον.<br><br>

Ἐξήμαρτον ἐνυβρίσας<br>
τὸ σκεῦος τὸ τῆς σαρκός μου, οἶδα, Οἰκτίρμον·<br>
ἀλλ᾿ ἐν μετανοίᾳ με παράλαβε<br>
καὶ ἐν ἐπιγνώσει ἀνακάλεσαι·<br>
μὴ γένωμαι κτῆμα, μὴ βρῶμα τοῦ ἀλλοτρίου·<br>
Σωτήρ, αὐτός με οἴκτειρον.<br><br>

Αὐτείδωλον ἐγενόμην,<br>
τοῖς πάθεσι τὴν ψυχήν μου βλάπτων, Οἰκτίρμον·<br>
ἀλλ᾿ ἐν μετανοίᾳ με παράλαβε,<br>
καὶ ἐν ἐπιγνώσει ἀνακάλεσαι·<br>
μὴ γένωμαι κτῆμα, μὴ βρῶμα τοῦ ἀλλοτρίου·<br>
Σωτήρ, αὐτός με οἴκτειρον.<br><br>

Οὐκ ἤκουσα τῆς φωνῆς σου,<br>
παρήκουσα τῆς γραφῆς σου, τοῦ Νομοθέτου·<br>
ἀλλ᾿ ἐν μετανοίᾳ με παράλαβε,<br>
καὶ ἐν ἐπιγνώσει ἀνακάλεσαι·<br>
μὴ γένωμαι κτῆμα, μὴ βρῶμα τοῦ ἀλλοτρίου·<br>
Σωτήρ, αὐτός με οἴκτειρον.<br><br>

Δόξα.<br><br>

Ἀμέριστον τῇ οὐσίᾳ,<br>
ἀσύγχυτον τοῖς προσώποις θεολογῶ σε<br>
τὴν Τριαδικὴν μίαν Θεότητα,<br>
ὡς ὁμοβασίλειον καὶ σύνθρονον·<br>
βοῶ σοι τὸ ᾎσμα τὸ μέγα, τὸ ἐν ὑψίστοις<br>
τρισσῶς ὑμνολογούμενον.<br><br>

Καὶ νῦν.<br><br>

<object style="color:red;">Θεοτοκίον.</object><br>
Καὶ τίκτεις, καὶ παρθενεύεις,<br>
καὶ μένεις δι᾿ ἀμφοτέρων φύσει Παρθένος·<br>
ὁ τεχθεὶς καινίζει νόμους φύσεως,<br>
ἡ νηδὺς δὲ κύει μὴ λοχεύουσα.<br>
Θεὸς ὅπου θέλει, νικᾶται φύσεως τάξις·<br>
ποιεῖ γὰρ ὅσα βούλεται.<br><br>

<object style="color:red;">ᾨδὴ ε´</object><br>
«Ἐκ νυκτὸς ὀρθρίζοντα, Φιλάνθρωπε,<br>
» φώτισον, δέομαι,<br>
» καὶ ὁδήγησον κἀμέ,<br>
» ἐν τοῖς προστάγμασί σου·<br>
» καὶ δίδαξόν με, Σωτήρ,<br>
» ποιεῖν τὸ θέλημά σου.<br><br>

Ἐν νυκτὶ τὸν βίον μου διῆλθον ἀεί·<br>
σκότος γὰρ γέγονε<br>
καὶ βαθεῖά μοι ἀχλὺς<br>
ἡ νὺξ τῆς ἁμαρτίας·<br>
ἀλλ᾿ ὡς ἡμέρας υἱόν,<br>
Σωτήρ, ἀνάδειξόν με.<br><br>

Τὸν Ρουβὶμ μιμούμενος ὁ τάλας ἐγὼ<br>
ἔπραξα ἄθεσμον<br>
καὶ παράνομον βουλὴν<br>
κατὰ Θεοῦ Ὑψίστου,<br>
μιάνας κοίτην ἐμὴν<br>
ὡς τοῦ πατρὸς ἐκεῖνος.<br><br>

Ἐξομολογοῦμαί σοι, Χριστὲ Βασιλεῦ·<br>
Ἥμαρτον, ἥμαρτον,<br>
ὡς οἱ πρὶν τοῦ Ἰωσὴφ<br>
ἀδελφοὶ πεπρακότες<br>
τὸν τῆς ἁγνείας καρπὸν<br>
καὶ τὸν τῆς σωφροσύνης.<br><br>

Ὑπὸ τῶν συγγόνων ἡ δικαία ψυχὴ<br>
δέδοτο· πέπρατο<br>
εἰς δουλείαν ὁ γλυκύς,<br>
εἰς τύπον τοῦ Κυρίου·<br>
αὐτὴ δὲ ὅλη, ψυχή,<br>
ἐπράθης τοῖς κακοῖς σου.<br><br>

Ἰωσὴφ τὸν δίκαιον, καὶ σώφρονα νοῦν<br>
μίμησαι, τάλαινα<br>
καὶ ἀδόκιμε ψυχή,<br>
καὶ μὴ ἀκολασταίνου<br>
ταῖς παραλόγοις ὁρμαῖς<br>
ἀεὶ παρανομοῦσα.<br><br>

Εἰ καὶ λάκκῳ ᾤκησέ ποτε Ἰωσήφ,<br>
Δέσποτα Κύριε,<br>
ἀλλ᾿ εἰς τύπον τῆς Ταφῆς<br>
καὶ τῆς Ἐγέρσεώς σου·<br>
ἐγὼ δὲ τί σοί ποτε<br>
τοιοῦτο προσενέγκω;<br>

Τοῦ Μωσέως ἤκουσας τὴν θίβην, ψυχή,<br>
ὕδασι, κύμασι<br>
φερομένην ποταμοῦ,<br>
ὡς ἐν θαλάμῳ πάλαι,<br>
φυγοῦσαν δρᾶμα πικρὸν<br>
βουλῆς Φαραωνίτου.<br><br>

Εἰ τὰς μαίας ἤκουσας κτεινούσας ποτὲ<br>
ἄνηβον, τάλαινα,<br>
τὴν ἀρρενωπόν, ψυχή,<br>
τῆς σωφροσύνης πρᾶξιν·<br>
νῦν ὡς ὁ μέγας Μωσῆς<br>
τιθηνοῦ τὴν σοφίαν.<br><br>

Ὡς Μωσῆς ὁ μέγας τὸν Αἰγύπτιον νοῦν<br>
πλήξασα, τάλαινα,<br>
οὐκ ἀπέκτεινας, ψυχή·<br>
καὶ πῶς οἰκήσεις, λέγε,<br>
τὴν ἔρημον τῶν παθῶν<br>
διὰ τῆς μετανοίας;<br><br>

Τὰς ἐρήμους ᾤκησεν ὁ μέγας Μωσῆς·<br>
δεῦρο δὴ μίμησαι<br>
τὴν αὐτοῦ διαγωγήν,<br>
ἵνα καὶ τῆς ἐν βάτῳ<br>
θεοφανείας, ψυχή,<br>
ἐν θεωρίᾳ γένῃ.<br><br>

Τὴν Μωσέως ράβδον εἰκονίζου, ψυχή,<br>
πλήττουσαν θάλασσαν<br>
καὶ πηγνύουσαν βυθὸν<br>
τύπῳ Σταυροῦ τοῦ θείου,<br>
δι᾿ οὗ δυνήσῃ καὶ σὺ<br>
μεγάλα ἐκτελέσαι.<br><br>

Ἀαρὼν προσέφερε τὸ πῦρ τῷ Θεῷ<br>
ἄμωμον, ἄδολον·<br>
ἀλλ᾿ Ὀφνεὶ καὶ Φινεὲς<br>
ὡς σύ, ψυχή, προσῆγον<br>
ἀλλότριον τῷ Θεῷ,<br>
ρερυπωμένον βίον.<br><br>

Ὡς βαρὺς τῇ γνώμῃ Φαραὼ τῷ πικρῷ<br>
γέγονα, Δέσποτα,<br>
Ἰαννὴς καὶ Ἰαμβρής,<br>
τὴν ψυχὴν καὶ τὸ σῶμα,<br>
καὶ ὑποβρύχιον νοῦν·<br>
ἀλλὰ βοήθησόν μοι.<br><br>

Τῷ πηλῷ συμπέφυρμαι ὁ τάλας τὸν νοῦν·<br>
πλῦνόν με, Δέσποτα,<br>
τῷ λουτῆρι τῶν ἐμῶν<br>
δακρύων, δέομαί σου,<br>
τὴν τῆς σαρκός μου στολὴν<br>
λευκάνας ὡς χιόνα.<br><br>

Ἐὰν ἐρευνήσω μου τὰ ἔργα, Σωτήρ,<br>
ἅπαντα ἄνθρωπον<br>
ὑπερβάντα ἐμαυτὸν<br>
ὁρῶ ταῖς ἁμαρτίαις,<br>
ὅτι ἐν γνώσει φρενῶν<br>
ἥμαρτον, οὐκ ἀγνοίᾳ.<br><br>

Φεῖσαι, φεῖσαι, Κύριε, τοῦ πλάσματός σου·<br>
ἥμαρτον, ἄνες μοι,<br>
ὁ τῇ φύσει καθαρὸς<br>
αὐτὸς ὑπάρχεις μόνος,<br>
καὶ ἄλλος πλήν σου οὐδεὶς<br>
ὑπάρχει ἔξω ρύπου.<br><br>

Δι᾿ ἐμέ, Θεὸς ὤν, ἐμορφώθης ἐμέ·<br>
ἔδειξας θαύματα<br>
ἰασάμενος λεπροὺς<br>
καὶ παραλύτους σφίγξας,<br>
Αἱμόρρου στήσας, Σωτήρ,<br>
ἁφῇ κρασπέδου ρῦσιν.<br><br>

Τὴν Αἱμόρρουν μίμησαι, ἀθλία ψυχή·<br>
πρόσδραμε, κράτησον<br>
τοῦ κρασπέδου τοῦ Χριστοῦ,<br>
ἵνα ρυσθῇς μαστίγων,<br>
ἀκούσῃς δὲ παρ᾿ αὐτοῦ·<br>
Ἡ πίστις σου σέσωκέ σε.<br><br>

Τὴν χαμαὶ συγκύπτουσαν μιμοῦ, ὦ ψυχή·<br>
πρόσελθε, πρόσπεσον<br>
τοῖς ποσὶ τοῦ Ἰησοῦ,<br>
ἵνα σε ἀνορθώσῃ,<br>
καὶ βηματίσεις ὀρθῶς,<br>
τὰς τρίβους τοῦ Κυρίου.<br><br>

Εἰ καὶ φρέαρ, Δέσποτα, ὑπάρχεις βαθύ,<br>
βλῦσόν μοι νάματα<br>
ἐξ ἀχράντων σου φλεβῶν,<br>
ἵν᾿ ὡς ἡ Σαμαρεῖτις,<br>
μηκέτι πίνων διψῶ·<br>
ζωῆς γὰρ ρεῖθρα βλύζεις.<br><br>

Σιλωὰμ γενέσθω μοι τὰ δάκρυά μου,<br>
Δέσποτα Κύριε,<br>
ἵνα νίψωμαι κἀγὼ<br>
τὰς κόρας τῆς ψυχῆς μου<br>
καὶ ἴδω σε νοερῶς<br>
τὸ φῶς τὸ πρὸ αἰώνων.<br><br>

Δόξα.<br><br>

Σέ, Τριάς, δοξάζομεν, τὸν ἕνα Θεόν·<br>
Ἅγιος, Ἅγιος,<br>
Ἅγιος εἶ, ὁ Πατήρ,<br>
ὁ Υἱὸς καὶ τὸ Πνεῦμα·<br>
ἁπλῆ οὐσία, Μονὰς<br>
ἀεὶ προσκυνουμένη.<br><br>

Καὶ νῦν.<br><br>

<object style="color:red;">Θεοτοκίον.</object><br>
Ἐκ σοῦ ἠμφιάσατο τὸ φύραμά μου,<br>
ἄφθορε, ἄνανδρε<br>
Μητροπάρθενε, Θεὸς<br>
ὁ κτίσας τοὺς αἰῶνας,<br>
καὶ ἥνωσεν ἑαυτῷ<br>
τὴν τῶν ἀνθρώπων φύσιν.<br><br>

<object style="color:red;">ᾨδὴ Ϛ´</object><br>
«Ἐβόησα ἐν ὅλῃ καρδίᾳ μου<br>
» πρὸς τὸν οἰκτίρμονα Θεόν,<br>
» καὶ ἐπήκουσέ μου<br>
» ἐξ ᾍδου κατωτάτου,<br>
» καὶ ἀνήγαγεν<br>
» ἐκ φθορᾶς τὴν ζωήν μου.<br><br>

Τὰ δάκρυα, Σωτήρ, τῶν ὀμμάτων μου<br>
καὶ τοὺς ἐκ βάθους στεναγμοὺς<br>
καθαρῶς προσφέρω,<br>
βοώσης τῆς καρδίας·<br>
Ὁ Θεὸς ἡμάρτηκά σοι,<br>
ἱλάσθητί μοι.<br><br>

Ἐξένευσας, ψυχή, τοῦ Κυρίου σου,<br>
ὥσπερ Δαθὰν καὶ Ἀβειρών·<br>
ἀλλὰ φεῖσαι κράξον<br>
ἐξ ὅλης τῆς καρδίας,<br>
ἵνα μὴ τὸ χάσμα<br>
τῆς γῆς σε συγκαλύψῃ.<br><br>

Ὡς δάμαλις, ψυχή, παροιστρήσασα,<br>
ἐξωμοιώθης τῷ Ἐφραίμ·<br>
ὡς δορκὰς ἐκ βρόχων,<br>
ἀνάσωσον τὸν βίον,<br>
πτερωθεῖσα πράξει<br>
καὶ νῷ καὶ θεωρίᾳ.<br><br>

Ἡ χεὶρ ἡμᾶς Μωσέως πιστώσεται,<br>
ψυχή, πῶς δύναται Θεὸς<br>
λεπρωθέντα βίον<br>
λευκάναι καὶ καθάραι·<br>
καὶ μὴ ἀπογνῷς<br>
σεαυτὴν κἂν ἐλεπρώθης.<br><br>

Τὰ κύματα, Σωτήρ, τῶν πταισμάτων μου,<br>
ὡς ἐν θαλάσσῃ Ἐρυθρᾷ<br>
ἐπαναστραφέντα<br>
ἐκάλυψέ με ἄφνω,<br>
ὡς τοὺς Αἰγυπτίους<br>
ποτὲ καὶ τοὺς τριστάτας.<br><br>

Ἀγνώμονα, ψυχὴ τὴν προαίρεσιν<br>
ἔσχες ὡς πρὶν ὁ Ἰσραήλ·<br>
τοῦ γὰρ θείου μάννα<br>
προέκρινας ἀλόγως<br>
τὴν φιλήδονον<br>
τῶν παθῶν ἀδηφαγίαν.<br><br>

Τὰ ὕεια κρέα καὶ τοὺς λέβητας<br>
καὶ τὴν Αἰγύπτιον τροφὴν<br>
τῆς ἐπουρανίου<br>
προέκρινας, ψυχή μου,<br>
ὡς ὁ πρὶν ἀγνώμων<br>
λαὸς ἐν τῇ ἐρήμῳ.<br><br>

Τὰ φρέατα, ψυχή, προετίμησας<br>
τῶν Χαναναίων ἐννοιῶν<br>
τῆς φλεβὸς τῆς πέτρας·<br>
ἐξ ἧς ὁ τῆς σοφίας<br>
ποταμὸς προχέει<br>
κρουνοὺς θεολογίας.<br><br>

Ὡς ἔπληξε Μωσῆς ὁ θεράπων σου<br>
ράβδῳ τὴν πέτραν, τυπικῶς<br>
τὴν ζωοποιόν σου<br>
Πλευρὰν προδιετύπου,<br>
ἐξ ἧς πάντες πόμα<br>
ζωῆς, Σωτήρ, ἀντλοῦμεν.<br><br>

Ἐρεύνησον, ψυχή, κατασκόπευσον,<br>
ὡς Ἰησοῦς ὁ τοῦ Ναυῆ,<br>
τῆς κληροδοσίας<br>
τὴν γῆν, ὁποία ἐστί,<br>
καὶ κατοίκησον<br>
ἐν αὐτῇ δι᾿ εὐνομίας.<br><br>

Ἀνάστηθι καὶ καταπολέμησον,<br>
ὡς Ἰησοῦς τὸν Ἀμαλήκ,<br>
τῆς σαρκὸς τὰ πάθη,<br>
καὶ τοὺς Γαβαωνίτας,<br>
τοὺς ἀπατηλοὺς<br>
λογισμοὺς ἀεὶ νικῶσα.<br><br>

Διάβηθι, τοῦ χρόνου τὴν ρέουσαν<br>
φύσιν, ὡς πρὶν ἡ Κιβωτός,<br>
καὶ τῆς γῆς ἐκείνης<br>
γενοῦ ἐν κατασχέσει<br>
τῆς ἐπαγγελίας,<br>
ψυχή· Θεὸς κελεύει.<br><br>

Ὡς ἔσωσας τὸν Πέτρον βοήσαντα,<br>
σῶσον προφθάσας με, Σωτήρ·<br>
τοῦ θηρός με ρῦσαι<br>
ἐκτείνας σου τὴν χεῖρα,<br>
καὶ ἀνάγαγε<br>
τοῦ βυθοῦ τῆς ἁμαρτίας.<br><br>

Λιμένα σε γινώσκω γαλήνιον,<br>
Δέσποτα, Δέσποτα Χριστέ·<br>
ἀλλ᾿ ἐκ τῶν ἀδύτων<br>
βυθῶν τῆς ἁμαρτίας<br>
καὶ τῆς ἀπογνώσεώς με<br>
προφθάσας ρῦσαι.<br><br>

Ἐγώ εἰμι, Σωτήρ, ἣν ἀπώλεσας<br>
πάλαι βασίλειον δραχμήν·<br>
ἀλλ᾿ ἀνάψας λύχνον<br>
τὸν Πρόδρομόν σου, Λόγε,<br>
ἀναζήτησον<br>
καὶ εὑρὲ τὴν σὴν εἰκόνα.<br><br>

Δόξα.<br><br>

Τριάς εἰμι ἁπλῆ, ἀδιαίρετος,<br>
διαιρετὴ προσωπικῶς,<br>
καὶ Μονὰς ὑπάρχω<br>
τῇ φύσει ἡνωμένη,<br>
ὁ Πατήρ, φησίν,<br>
ὁ Υἱὸς καὶ θεῖον Πνεῦμα.<br><br>

Καὶ νῦν.<br><br>

<object style="color:red;">Θεοτοκίον.</object><br>
Ἡ μήτρα σου Θεὸν ἡμῖν ἔτεκε
μεμορφωμένον καθ᾿ ἡμᾶς·<br>
ὃν ὡς Κτίστην πάντων<br>
δυσώπει, Θεοτόκε,<br>
ἵνα ταῖς πρεσβείαις<br>
ταῖς σαῖς δικαιωθῶμεν.<br><br>

<object style="color:red;">Κοντάκιον αὐτόμελον.</object><br>
Ψυχή μου, ψυχή μου,<br>
ἀνάστα, τί καθεύδεις;<br>
τὸ τέλος ἐγγίζει<br>
καὶ μέλλεις θορυβεῖσθαι·<br>
ἀνάνηψον οὖν, ἵνα φείσηταί σου Χριστὸς ὁ Θεός,<br>
ὁ πανταχοῦ παρὼν<br>
καὶ τὰ πάντα πληρῶν.<br><br>

<object style="color:red;">Εἶτα ψάλλομεν τοὺς Μακαρισμοὺς καὶ τὰ Τροπάρια,</object><br>
<object style="color:red;">ὡς ἕπεται, μετὰ τῶν μετανοιῶν ἀνὰ ἑκάστῳ.</object><br><br>

Ἐν τῇ Βασιλείᾳ σου μνήσθητι ἡμῶν, Κύριε,<br>
ὅταν ἔλθῃς ἐν τῇ Βασιλείᾳ σου.<br><br>

Λῃστὴν τοῦ Παραδείσου, Χριστέ, πολίτην,<br>
ἐπὶ Σταυροῦ σοι βοήσαντα<br>
τὸ Μνήσθητί μου, προαπειργάσω·<br>
αὐτοῦ τῆς μετανοίας<br>
ἀξίωσον κἀμὲ τὸν ἀνάξιον.<br><br>

Μακάριοι οἱ πτωχοὶ τῷ πνεύματι,<br>
ὅτι αὐτῶν ἐστιν ἡ Βασιλεία τῶν Οὐρανῶν.<br><br>

Τὸν Μανωὲ ἀκούεις πάλαι, ψυχή μου,<br>
Θεοῦ ἐν φαντασίᾳ γενόμενον,<br>
καὶ τὸν ἐκ στείρας τότε λαβόντα<br>
καρπὸν ἐπαγγελίας·<br>
αὐτοῦ τὸ εὐσεβὲς μιμησώμεθα.<br><br>

Μακάριοι οἱ πενθοῦντες,<br>
ὅτι αὐτοὶ παρακληθήσονται.<br><br>

Τὴν τοῦ Σαμψὼν ζηλώσασα ρᾳθυμίαν,<br>
τὴν δόξαν ἀπεκείρω τῶν ἔργων σου,<br>
ψυχή, προδοῦσα τοῖς ἀλλοφύλοις<br>
διὰ φιληδονίας<br>
τὴν σώφρονα ζωὴν καὶ μακάριον.<br><br>

Μακάριοι οἱ πραεῖς,<br>
ὅτι αὐτοὶ κληρονομήσουσι τὴν γῆν.<br><br>

Ὁ πρὶν ἐν σιαγόνι ὄνου νικήσας<br>
τοὺς ἀλλοφύλους, νῦν παρανάλωμα<br>
τῆς ἐμπαθοῦς λαγνείας εὑρέθη·<br>
ἀλλ᾿ ἔκφυγε, ψυχή μου,<br>
τὴν μίμησιν, τὴν πρᾶξιν, τὴν χαύνωσιν.<br><br>

Μακάριοι οἱ πεινῶντες<br>
καὶ διψῶντες τὴν δικαιοσύνην,<br>
ὅτι αὐτοὶ χορτασθήσονται.<br><br>

Βαρὰκ καὶ Ἰεφθάε οἱ στρατιάρχαι<br>
κριταὶ τοῦ Ἰσραὴλ προεκρίθησαν,<br>
μεθ᾿ ὧν Δεββώρα ἡ ἀρρενόφρων·<br>
αὐτῶν ταῖς ἀριστείαις,<br>
ψυχή, ἀρρενωθεῖσα κρατύνθητι.<br><br>

Μακάριοι οἱ ἐλεήμονες,<br>
ὅτι αὐτοὶ ἐλεηθήσονται.<br><br>

Τὴν Ἰαὴλ ἀνδρείαν ἔγνως, ψυχή μου,<br>
τὴν τὸν Σισάρα πρὶν σκολοπίσασαν<br>
καὶ σωτηρίαν ἐργασαμένην·<br>
τὸν πάσσαλον ἀκούεις,<br>
δι᾿ οὗ σοι ὁ Σταυρὸς εἰκονίζεται.<br><br>

Μακάριοι οἱ καθαροὶ τῇ καρδίᾳ,<br>
ὅτι αὐτοὶ τὸν Θεὸν ὄψονται.<br><br>

Θῦσον, ψυχή, θυσίαν ἐπαινουμένην·<br>
πρᾶξιν ὡς θυγατέρα προσάγαγε<br>
τῆς Ἰεφθάε καθαρωτέραν,<br>
καὶ σφάξον ὥσπερ θῦμα<br>
τὰ πάθη τῆς σαρκὸς τῷ Κυρίῳ σου.<br><br>

Μακάριοι οἱ εἰρηνοποιοί,<br>
ὅτι αὐτοὶ υἱοὶ Θεοῦ κληθήσονται.<br><br>

Τοῦ Γεδεὼν τὸν πόκον νόει, ψυχή μου·<br>
ἐξ οὐρανοῦ τὴν δρόσον ὑπόδεξαι<br>
καὶ κῦψον ὥσπερ κύων καὶ πίε<br>
τὸ νᾶμα τὸ ἐκ νόμου,<br>
ρυὲν τῇ ἀποθλίψει τοῦ γράμματος.<br><br>

Μακάριοι οἱ δεδιωγμένοι ἕνεκεν δικαιοσύνης,<br>
ὅτι αὐτῶν ἐστιν ἡ Βασιλεία τῶν οὐρανῶν.<br><br>

Ἠλεὶ τοῦ Ἱερέως τὴν καταδίκην,<br>
ψυχή μου ἐπεσπάσω δι᾿ ἔνδειαν<br>
φρενῶν, ἀνασχομένη τὰ πάθη<br>
ἐν σοί, ὥσπερ ἐκεῖνος<br>
τὰ τέκνα, ἐνεργεῖν τὰ παράνομα.<br><br>

Μακάριοι ἐστε, ὅταν ὀνειδίσωσιν ὑμᾶς καὶ διώξωσι<br>
καὶ εἴπωσι πᾶν πονηρὸν ρῆμα καθ᾿ ὑμῶν, ψευδόμενοι ἕνεκεν ἐμοῦ.<br><br>

Ἐν τοῖς κριταῖς Λευίτης δι᾿ ἐμμελείας<br>
τὴν ἑαυτοῦ γυναῖκα ταῖς δώδεκα<br>
φυλαῖς διεῖλε, ψυχή μου,<br>
ἵνα τὸ μῦσος θριαμβεύσῃ<br>
τὸ ἐκ Βενιαμὶν τὸ παράνομον.<br><br>

Χαίρετε καὶ ἀγαλλιᾶσθε,<br>
ὅτι ὁ μισθὸς ὑμῶν πολὺς ἐν τοῖς Οὐρανοῖς.<br><br>

Ἡ φιλοσώφρων Ἄννα προσευχομένη<br>
τὰ χείλη μὲν ἐκίνει πρὸς αἴνεσιν,<br>
φωνὴ δὲ ταύτης οὐκ ἐξηχεῖτο·<br>
ἀλλ᾿ ὅμως στεῖρα οὖσα<br>
υἱὸν τῆς προσευχῆς τίκτει ἄξιον.<br><br>

Μνήσθητι ἡμῶν, Κύριε, ὅταν ἔλθῃς ἐν τῇ Βασιλείᾳ σου.<br><br>

Ἐν τοῖς κριταῖς ὁ Ἄννης ἐκρίθη γόνος,<br>
ὁ μέγας Σαμουήλ, ὃν ἐθρέψατο<br>
ἡ Ἀρμαθὲμ ἐν οἴκῳ Κυρίου·<br>
αὐτὸν ζήλου, ψυχή μου,<br>
καὶ κρῖναι πρὸς τῶν ἄλλων τὰ ἔργα σου.<br><br>

Μνήσθητι ἡμῶν, Δέσποτα, ὅταν ἔλθῃς ἐν τῇ Βασιλείᾳ σου.<br><br>

Δαυῒδ εἰς Βασιλέα ἐκλελεγμένος<br>
βασιλικῶς ἐχρίσθη τῷ κέρατι<br>
τοῦ θείου μύρου· σὺ οὖν, ψυχή μου,<br>
τὴν ἄνω βασιλείαν εἰ θέλεις,<br>
μύρῳ χρίσαι τοῖς δάκρυσιν.<br><br>

Μνήσθητι ἡμῶν, Ἅγιε, ὅταν ἔλθῃς ἐν τῇ Βασιλείᾳ σου.<br><br>

Ἐλέησον τὸ πλάσμα σου, Ἐλεῆμον·<br>
οἴκτειρον τῶν χειρῶν σου τὸ ποίημα<br>
καὶ φεῖσαι πάντων ἡμαρτηκότων,<br>
κἀμοῦ τοῦ ὑπὲρ πάντας<br>
τοῖς σοῖς ὑπεριδόντος προστάγμασι.<br><br>

Δόξα.<br><br>

Ἀνάρχῳ καὶ γεννήσει τε καὶ προόδῳ,<br>
Πατέρα προσκυνῶ τὸν γεννήσαντα,<br>
Υἱὸν δοξάζω τὸν γεννηθέντα,<br>
ὑμνῶ τὸ συνεκλάμπον<br>
Πατρί τε καὶ Υἱῷ Πνεῦμα Ἅγιον.<br><br>

<object style="color:red;">Καὶ νῦν.</object> Θεοτοκίον.<br>
Τὸν ὑπὲρ φύσιν τόκον σου προσκυνοῦμεν,<br>
τὴν κατὰ φύσιν δόξαν τοῦ βρέφους σου<br>
μὴ διαιροῦντες Θεογεννῆτορ·<br>
ὁ εἷς γὰρ τῷ προσώπῳ<br>
διττὸς ὁμολογεῖται ταῖς φύσεσιν.<br><br>

<object style="color:red;">ᾨδὴ ζ´</object><br>
«Ἡμάρτομεν, ἠνομήσαμεν,<br>
» ἠδικήσαμεν ἐνώπιόν σου·<br>
» οὐδὲ συνετηρήσαμεν,<br>
» οὐδὲ ἐποιήσαμεν,<br>
» καθὼς ἐνετείλω ἡμῖν.<br>
» Ἀλλὰ μὴ παραδῴης ἡμᾶς εἰς τέλος,<br>
» ὁ τῶν Πατέρων Θεός.<br><br>

Ἡμάρτηκα, ἐπλημμέλησα<br>
καὶ ἠθέτησα τὴν ἐντολήν σου·<br>
ὅτι ἐν ἁμαρτίαις προήχθην<br>
καὶ προσέθηκα τοῖς μώλωψι<br>
τραῦμα ἐμοί.<br>
Ἀλλ᾿ αὐτός με ἐλέησον ὡς εὔσπλαγχνος,<br>
ὁ τῶν Πατέρων Θεός.<br><br>

Τὰ κρύφια τῆς καρδίας μου<br>
ἐξηγόρευσά σοι τῷ Κριτῇ μου·<br>
ἴδε μου τὴν ταπείνωσιν,<br>
ἴδε καὶ τὴν θλῖψίν μου<br>
καὶ πρόσχες τῇ κρίσει μου νῦν·<br>
καὶ αὐτός με ἐλέησον ὡς εὔσπλαγχνος,<br>
ὁ τῶν Πατέρων Θεός.<br><br>

Σαούλ ποτε ὡς ἀπώλεσε<br>
τοῦ πατρὸς αὐτοῦ, ψυχή, τὰς ὄνους,<br>
πάρεργον τὸ βασίλειον<br>
εὗρε πρὸς ἀνάρρησιν.<br>
Ἀλλ᾿ ὅρα μὴ λάθῃς σαυτήν,<br>
τὰς κτηνώδεις ὀρέξεις σου προκρίνουσα<br>
τῆς βασιλείας Χριστοῦ.<br><br>

Δαυΐδ ποτε ὁ πατρόθεος<br>
εἰ καὶ ἥμαρτε διττῶς, ψυχή μου,<br>
βέλει μὲν τοξευθεὶς τῆς μοιχείας,<br>
τῷ δὲ δόρατι ἁλοὺς<br>
τῆς τοῦ φόνου ποινῆς.<br>
Ἀλλ᾿ αὐτὴ τὰ βαρύτερα τῶν ἔργων νοσεῖς<br>
ταῖς κατὰ γνώμην ὁρμαῖς.<br><br>

Συνῆψε μὲν ὁ Δαυΐδ ποτε<br>
ἀνομήματι τὴν ἀνομίαν·<br>
φόνῳ γὰρ τὴν μοιχείαν ἐκίρνα,<br>
τὴν μετάνοιαν εὐθὺς<br>
παραδείξας διπλῆν.<br>
Ἀλλ᾿ αὐτὴ πονηρότερα εἰργάσω, ψυχή,<br>
μὴ μεταγνοῦσα Θεῷ.<br><br>

Δαυΐδ ποτε ἀνεστήλωσε<br>
συγγραψάμενος ὡς ἐν εἰκόνι<br>
ὕμνον, δι᾿ οὗ τὴν πρᾶξιν ἐλέγχει,<br>
ἣν εἰργάσατο<br>
κραυγάζων, Ἐλέησόν με·<br>
σοὶ γὰρ μόνῳ ἐξήμαρτον τῷ πάντων Θεῷ·<br>
αὐτὸς καθάρισόν με.<br><br>

Ἡ Κιβωτὸς ὡς ἐφέρετο<br>
ἐπιδίφριος, ὁ Ζᾶν ἐκεῖνος<br>
ὅτε, ἀνατραπέντος τοῦ μόσχου,<br>
μόνον ἥψατο<br>
Θεοῦ ἐπειράθη ὀργῆς.<br>
Ἀλλ᾿ αὐτοῦ τὴν αὐθάδειαν φυγοῦσα, ψυχή,<br>
σέβου τὰ θεῖα καλῶς.<br><br>

Ἀκήκοας τοῦ Ἀβεσσαλὼμ<br>
πῶς τῆς φύσεως ἀντεξανέστη·<br>
ἔγνως τὰς ἐναγεῖς αὐτοῦ πράξεις,<br>
αἷς ἐξύβρισε<br>
τὴν κοίτην Δαυῒδ τοῦ πατρός.<br>
Ἀλλ᾿ αὐτὴ ἐμιμήσω τὰς αὐτοῦ ἐμπαθεῖς<br>
καὶ φιληδόνους ὁρμάς.<br><br>

Ὑπέταξας τὸ ἀδούλωτον<br>
σοῦ ἀξίωμα τῷ σώματί σου·<br>
ἄλλον γὰρ Ἀχιτόφελ εὑροῦσα<br>
τὸν ἐχθρόν, ψυχή,<br>
συνῆλθες ταῖς τούτου βουλαῖς·<br>
ἀλλ᾿ αὐτὰς διεσκέδασεν αὐτὸς ὁ Χριστός,<br>
ἵνα σὺ πάντως σωθῇς.<br><br>

Ὁ Σολομὼν ὁ θαυμάσιος,<br>
ὁ καὶ χάριτος σοφίας πλήρης,<br>
οὗτος τὸ πονηρὸν ἐναντίον<br>
τοῦ Θεοῦ ποτε<br>
ποιήσας ἀπέστη αὐτοῦ·<br>
ᾧ αὐτὴ τὸν ἐπάρατόν σου βίον,<br>
ψυχή, προσαφωμοίωσας.<br><br>

Ταῖς ἡδοναῖς ἐξελκόμενος<br>
τῶν παθῶν αὐτοῦ κατερρυποῦτο·<br>
οἴμοι! ὁ ἐραστὴς τῆς σοφίας<br>
ἐραστὴς πορνῶν<br>
γυναικῶν καὶ ξένος Θεοῦ·<br>
ὃν αὐτὴ ἐμιμήσω κατὰ νοῦν, ὦ ψυχή,<br>
ἡδυπαθείαις αἰσχραῖς.<br><br>

Τὸν Ροβοὰμ παρεζήλωσας<br>
ἀλογήσαντα βουλῆς πατρῴας,<br>
ἅμα δὲ καὶ τὸν κάκιστον<br>
δοῦλον Ἱεροβοὰμ<br>
τὸν πρὶν ἀποστάτην, ψυχή.<br>
Ἀλλὰ φεῦγε τὴν μίμησιν καὶ κράζε Θεῷ·<br>
Ἥμαρτον, οἴκτειρόν με.<br><br>

Τὸν Ἀχαὰβ παρεζήλωσας<br>
τοῖς μιάσμασι, ψυχή μου· οἴμοι!<br>
γέγονας σαρκικῶν μολυσμάτων<br>
καταγώγιον<br>
καὶ σκεῦος αἰσχρὸν τῶν παθῶν.<br>
Ἀλλ᾿ ἐκ βάθους σου στέναξον<br>
καὶ λέγε Θεῷ τὰς ἁμαρτίας σου.<br><br>

Ἐνέπρησεν Ἠλιού ποτε<br>
δὶς πεντήκοντα τῆς Ἰεζάβελ,<br>
ὅτε τοὺς τῆς αἰσχύνης προφήτας<br>
κατηνάλωσεν<br>
εἰς ἔλεγχον τοῦ Ἀχαάβ.<br>
Ἀλλὰ φεῦγε τὴν μίμησιν τῶν δύο,<br>
ψυχή, καὶ κραταιώθητι.<br><br>

Ἐκλείσθη σοι οὐρανός, ψυχή,<br>
καὶ λιμὸς Θεοῦ κατέλαβέ σε,<br>
ὅτε τοῖς Ἠλιοὺ τοῦ Θεσβίτου<br>
ὡς ὁ Ἀχαὰβ<br>
ἠπείθησας λόγοις ποτέ.<br>
Ἀλλὰ τὴν Σαραφθίαν μιμουμένη<br>
θρέψον Προφήτου ψυχήν.<br><br>

Τοῦ Μανασσῆ ἐπεσώρευσας<br>
τὰ ἐγκλήματα τῇ προαιρέσει,<br>
στήσασα ὡς βδελύγματα πάθη<br>
καὶ πληθύνουσα,<br>
ψυχή, προσοχθίσματα·<br>
Ἀλλ᾿ αὐτοῦ τὴν μετάνοιαν ζηλοῦσα θερμῶς<br>
κτῆσαι κατάνυξιν.<br><br>

Προσπίπτω σοι καὶ προσάγω σοι<br>
ὥσπερ δάκρυα τὰ ρήματά μου·<br>
Ἥμαρτον ὡς ἥμαρτε Πόρνη<br>
καὶ ἠνόμησα<br>
ὡς ἄλλος οὐδεὶς ἐπὶ γῆς.<br>
Ἀλλ᾿ οἰκτείρησον, Δέσποτα, τὸ ποίημά σου<br>
καὶ ἀνακάλεσαί με.<br><br>

Κατέχρωσα τὴν εἰκόνα σου<br>
καὶ παρέφθειρα τὴν ἐντολήν σου·<br>
ὅλον ἀπημαυρώθη τὸ κάλλος<br>
καὶ τοῖς πάθεσιν<br>
ἐσβέσθη, Σωτήρ, ἡ λαμπάς.<br>
Ἀλλ᾿ οἰκτείρας ἀπόδος μοι, ὡς ψάλλει<br>
Δαυΐδ, τὴν ἀγαλλίασιν.<br><br>

Ἐπίστρεψον, μετανόησον,<br>
ἀνακάλυψον τὰ κεκρυμμένα·<br>
λέγε Θεῷ τῷ τὰ πάντα εἰδότι·<br>
Σὺ γινώσκεις μου<br>
τὰ κρύφια, μόνε Σωτήρ·<br>
καὶ αὐτός με ἐλέησον, ὡς ψάλλει Δαυΐδ,<br>
κατὰ τὸ ἔλεός σου.<br><br>

Ἐξέλιπον αἱ ἡμέραι μου<br>
ὡς ἐνύπνιον ἐγειρομένου·<br>
ὅθεν ὡς Ἐζεκίας δακρύω<br>
ἐπὶ κλίνης μου,<br>
προσθεῖναί μοι χρόνους ζωῆς.<br>
Ἀλλὰ τίς Ἡσαΐας παραστήσεταί σοι, ψυχή,<br>
εἰ μὴ ὁ πάντων Θεός;<br><br>

Δόξα.<br><br>

Τριὰς ἁπλῆ, ἀδιαίρετε,<br>
ὁμοούσιε καὶ φύσις μία,<br>
φῶτα καὶ φῶς, καὶ ἅγια τρία,<br>
καὶ ἓν ἅγιον<br>
ὑμνεῖται Θεὸς ἡ Τριάς.<br>
Ἀλλ᾿ ἀνύμνησον, δόξασον ζωὴν καὶ ζωάς,<br>
ψυχή, τὸν πάντων Θεόν.<br><br>

Καὶ νῦν.<br><br>

<object style="color:red;">Θεοτοκίον.</object><br>
Ὑμνοῦμέν σε, εὐλογοῦμέν σε,<br>
προσκυνοῦμέν σε, Θεογεννῆτορ,<br>
ὅτι τῆς ἀχωρίστου Τριάδος<br>
ἀπεκύησας<br>
τὸν ἕνα Υἱὸν καὶ Θεόν·<br>
καὶ αὐτὴ προανέῳξας ἡμῖν<br>
τοῖς ἐν γῇ τὰ ἐπουράνια.<br><br>

<object style="color:red;">ᾨδὴ η´</object><br>
«Ὃν Στρατιαὶ Οὐρανῶν δοξάζουσι<br>
» καὶ φρίττει τὰ Χερουβὶμ<br>
» καὶ τὰ Σεραφίμ,<br>
» πᾶσα πνοὴ καὶ κτίσις,<br>
» ὑμνεῖτε, εὐλογεῖτε<br>
» καὶ ὑπερυψοῦτε<br>
» εἰς πάντας τοὺς αἰῶνας.<br><br>

Ἡμαρτηκότα, Σωτήρ, ἐλέησον·<br>
διέγειρόν μου τὸν νοῦν<br>
πρὸς ἐπιστροφήν·<br>
δέξαι μετανοοῦντα,<br>
οἰκτείρησον βοῶντα·<br>
Ἥμαρτόν σοι μόνῳ,<br>
ἠνόμησα, ἐλέησόν με.<br><br>

Ὁ διφρηλάτης Ἠλίας ἅρματι<br>
ταῖς ἀρεταῖς ἐπιβὰς<br>
ὡς εἰς Οὐρανοὺς<br>
ἤγετο ὑπεράνω<br>
ποτὲ τῶν ἐπιγείων·<br>
τούτου οὖν, ψυχή μου,<br>
τὴν ἄνοδον ἀναλογίζου.<br><br>

Τοῦ Ἰορδάνου τὸ ρεῖθρον πρότερον<br>
τῇ μηλωτῇ Ἠλιοὺ<br>
δι᾿ Ἐλισσαιὲ<br>
ἔστη ἔνθα καὶ ἔνθα·<br>
αὐτὴ δέ, ὦ ψυχή μου,<br>
ταύτης οὐ μετέσχες<br>
τῆς χάριτος δι᾿ ἀκρασίαν.<br><br>

Ὁ Ἐλισσαῖός ποτε δεξάμενος<br>
τὴν μηλωτὴν Ἠλιοὺ<br>
ἔλαβε διπλῆν<br>
χάριν παρὰ Κυρίου·<br>
αὐτὴ δέ, ὦ ψυχή μου,<br>
ταύτης οὐ μετέσχες<br>
τῆς χάριτος δι᾿ ἀκρασίαν.<br><br><br>

Ἡ Σωμανῖτίς ποτε τὸν δίκαιον<br>
ἐξένισεν, ὦ ψυχή,<br>
γνώμῃ ἀγαθῇ·<br>
σὺ δὲ οὐκ εἰσῳκίσω<br>
οὐ ξένον οὐχ ὁδίτην·<br>
ὅθεν τοῦ νυμφῶνος<br>
ριφήσῃ ἔξω θρηνῳδοῦσα.<br><br>

Τοῦ Γιεζῆ ἐμιμήσω, τάλαινα,<br>
τὴν γνώμην τὴν ρυπαρὰν<br>
πάντοτε, ψυχή·<br>
οὗ τὴν φιλαργυρίαν<br>
ἀπώθου κἂν ἐν γήρει·<br>
φεῦγε τῆς γεέννης<br>
τὸ πῦρ ἐκστᾶσα τῶν κακῶν σου.<br><br>

Σὺ τὸν Ὀζίαν, ψυχή, ζηλώσασα,<br>
τὴν τούτου λέπραν ἐν σοὶ<br>
ἔσχες ἐν διπλῷ·<br>
ἄτοπα γὰρ λογίζῃ,<br>
παράνομα δὲ πράττεις·<br>
ἄφες ἃ κατέχεις<br>
καὶ πρόσδραμε τῇ μετανοίᾳ.<br><br>

Τοὺς Νινευίτας, ψυχή, ἀκήκοας<br>
μετανοοῦντας Θεῷ<br>
σάκκῳ καὶ σποδῷ·<br>
τούτους οὐκ ἐμιμήσω,<br>
ἀλλ᾿ ὤφθης σκαιοτέρα<br>
πάντων τῶν πρὸ νόμου<br>
καὶ μετὰ νόμον ἐπταικότων.<br><br>

Τὸν ἐν τῷ λάκκῳ βορβόρου ἤκουσας<br>
Ἱερεμίαν, ψυχή,<br>
πόλιν τὴν Σιὼν<br>
θρήνοις καταβοῶντα<br>
καὶ δάκρυα ζητοῦντα·<br>
μίμησαι τὸν τούτου<br>
θρηνῴδη βίον καὶ σωθήσῃ.<br><br>

Ὁ Ἰωνᾶς εἰς Θαρσεῖς ἀπέδραμε<br>
προγνοὺς τὴν ἐπιστροφὴν<br>
τῶν Νινευιτῶν·<br>
ἔγνω γὰρ ὡς προφήτης<br>
Θεοῦ τὴν εὐσπλαγχνίαν·<br>
ὅθεν παρεζήλου<br>
τὴν προφητείαν μὴ ψευσθῆναι.<br><br>

Τὸν Δανιὴλ ἐν τῷ λάκκῳ ἤκουσας,<br>
πῶς ἔφραξεν, ὦ ψυχή,<br>
στόματα θηρῶν·<br>
ἔγνωκας πῶς οἱ Παῖδες<br>
οἱ περὶ Ἀζαρίαν<br>
ἔσβεσαν τῇ πίστει<br>
καμίνου φλόγα καιομένης.<br><br>

Τῆς παλαιᾶς Διαθήκης ἅπαντας<br>
παρήγαγόν σοι, ψυχή,<br>
πρὸς ὑπογραμμόν·<br>
μίμησαι τῶν δικαίων<br>
τὰς φιλοθέους πράξεις·<br>
ἔκφυγε δὲ πάλιν<br>
τῶν πονηρῶν τὰς ἁμαρτίας.<br><br>

Δικαιοκρίτα, Σωτήρ, ἐλέησον<br>
καὶ ρῦσαί με τοῦ πυρὸς<br>
καὶ τῆς ἀπειλῆς,<br>
ἧς μέλλω ἐν τῇ κρίσει<br>
δικαίως ὑποστῆναι·<br>
ἄνες μοι πρὸ τέλους<br>
δι᾿ ἀρετῆς καὶ μετανοίας.<br><br>

Ὡς ὁ Λῃστὴς ἐκβοῶ σοι τὸ Μνήσθητι·<br>
ὡς Πέτρος κλαίω πικρῶς·<br>
Ἄνες μοι, Σωτήρ,<br>
κράζω ὡς ὁ Τελώνης·<br>
δακρύω ὡς ἡ Πόρνη·<br>
δέξαι μου τὸν θρῆνον,<br>
καθώς ποτε τῆς Χαναναίας.<br><br>

Τὴν σηπεδόνα, Σωτήρ, θεράπευσον<br>
τῆς ταπεινῆς μου ψυχῆς,<br>
μόνε ἰατρέ·<br>
μάλαγμά μοι ἐπίθες<br>
καὶ ἔλαιον καὶ οἶνον,<br>
ἔργα μετανοίας,<br>
κατάνυξιν μετὰ δακρύων.<br><br>

Τὴν Χαναναίαν κἀγὼ μιμούμενος,<br>
Ἐλέησόν με, βοῶ,<br>
τῷ Υἱῷ Δαυΐδ·<br>
ἅπτομαι τοῦ κρασπέδου<br>
ὡς ἡ Αἱμορροοῦσα·<br>
κλαίω ὡς ἡ Μάρθα<br>
καὶ Μαρία ἐπὶ Λαζάρου.<br><br>

Τὸ τῶν δακρύων, Σωτήρ, ἀλάβαστρον<br>
ὡς μύρον κατακενῶν<br>
ἐπὶ κεφαλῆς<br>
κράζω σοι ὡς ἡ Πόρνη<br>
τὸν ἔλεον ζητοῦσα·<br>
δέησιν προσάγω<br>
καὶ ἄφεσιν αἰτῶ λαβεῖν με.<br><br>

Εἰ καὶ μηδεὶς ὡς ἐγώ σοι ἥμαρτεν,<br>
ἀλλ᾿ ὅμως δέξαι κἀμέ,<br>
εὔσπλαγχνε Σωτήρ,<br>
φόβῳ μετανοοῦντα<br>
καὶ πόθῳ κεκραγότα·<br>
Ἥμαρτόν σοι μόνῳ,<br>
ἠνόμησα, ἐλέησόν με.<br><br>

Φεῖσαι, Σωτήρ, τοῦ ἰδίου πλάσματος<br>
καὶ ζήτησον ὡς ποιμὴν<br>
τὸ ἀπολωλὸς<br>
πρόβατον· πλανηθέντα<br>
ἐξάρπασον τοῦ λύκου,<br>
ποίησόν με θρέμμα<br>
ἐν τῇ νομῇ τῶν σῶν προβάτων.<br><br>

Ὅταν Κριτὴς καθίσῃς ὡς εὔσπλαγχνος<br>
καὶ δείξῃς τὴν φοβερὰν<br>
δόξαν σου Χριστέ,<br>
ὢ ποῖος φόβος τότε!<br>
καμίνου καιομένης,<br>
πάντων δειλιώντων<br>
τὸ ἄστεκτον τοῦ βήματός σου.<br><br>

Εὐλογοῦμεν Πατέρα,<br>
Υἱὸν καὶ ἅγιον Πνεῦμα.<br><br>

Ἄναρχε Πάτερ, Υἱὲ συνάναρχε,<br>
Παράκλητε ἀγαθέ,<br>
Πνεῦμα τὸ εὐθές,<br>
Λόγου Θεοῦ Γεννῆτορ,<br>
Πατρὸς ἀνάρχου Λόγε,<br>
Πνεῦμα ζῶν καὶ κτίζον,<br>
Τριὰς Μονάς, ἐλέησόν με.<br><br>

Καὶ νῦν.<br><br>

<object style="color:red;">Θεοτοκίον.</object><br>
Ὡς ἐκ βαφῆς ἁλουργίδος, Ἄχραντε,<br>
ἡ νοητὴ πορφυρὶς<br>
τοῦ Ἐμμανουὴλ<br>
ἔνδον ἐν τῇ γαστρί σου<br>
ἡ σὰρξ συνεξυφάνθη·<br>
ὅθεν Θεοτόκον<br>
ἐν ἀληθείᾳ σὲ τιμῶμεν.<br><br>

<object style="color:red;">ᾨδὴ θ´</object><br>
«Ἀσπόρου συλλήψεως<br>
» ὁ τόκος ἀνερμήνευτος,<br>
» Μητρὸς ἀνάνδρου<br>
» ἄφθορος ἡ κύησις·<br>
» Θεοῦ γὰρ ἡ γέννησις<br>
» καινοποιεῖ τὰς φύσεις·<br>
» διό σε πᾶσαι αἱ γενεαὶ<br>
» ὡς Θεόνυμφον Μητέρα<br>
» ὀρθοδόξως μεγαλύνομεν.<br><br>

Ὁ νοῦς τετραυμάτισται,<br>
τὸ σῶμα μεμαλάκισται,<br>
νοσεῖ τὸ πνεῦμα·<br>
ὁ λόγος ἠσθένησεν,<br>
ὁ βίος νενέκρωται,<br>
τὸ τέλος ἐπὶ θύραις·<br>
διό μοι, τάλαινα ψυχή,<br>
τί ποιήσεις, ὅταν ἔλθῃ<br>
ὁ Κριτὴς ἀνερευνῆσαι τὰ σά;<br><br>

Μωσέως παρήγαγον,<br>
ψυχή, τὴν κοσμογένεσιν<br>
καὶ ἐξ ἐκείνου<br>
πᾶσαν ἐνδιάθετον<br>
γραφὴν ἱστοροῦσάν σοι<br>
δικαίους καὶ ἀδίκους·<br>
ὧν τοὺς δευτέρους, ὦ ψυχή,<br>
ἐμιμήσω, οὐ τοὺς πρώτους,<br>
εἰς Θεὸν ἐξαμαρτήσασα.<br><br>

Ὁ Νόμος ἠσθένησεν,<br>
ἀργεῖ τὸ Εὐαγγέλιον,<br>
Γραφὴ δὲ πᾶσα<br>
ἐν σοὶ παρημέληται,<br>
Προφῆται ἠτόνησαν<br>
καὶ πᾶς δικαίου λόγος·<br>
αἱ τραυματίαι σου, ὦ ψυχή,<br>
ἐπληθύνθησαν, οὐκ ὄντος<br>
ἰατροῦ τοῦ ὑγιοῦντός σε.<br><br>

Τῆς Νέας παράγω σοι<br>
Γραφῆς τὰ ὑποδείγματα,<br>
ἐνάγοντά σε,<br>
ψυχή, πρὸς κατάνυξιν·<br>
δικαίους οὖν ζήλωσον,<br>
ἁμαρτωλοὺς ἐκτρέπου<br>
καὶ ἐξιλέωσαι Χριστὸν<br>
προσευχαῖς τε καὶ νηστείαις,<br>
καὶ ἁγνείᾳ καὶ σεμνότητι.<br><br>

Χριστὸς ἐνηπίασε<br>
σαρκὶ προσομιλήσας μοι,<br>
καὶ πάντα ὅσα<br>
ὑπάρχει τῆς φύσεως,<br>
βουλήσει ἐπλήρωσε<br>
τῆς ἁμαρτίας δίχα·<br>
ὑπογραμμόν σοι, ὦ ψυχή,<br>
καὶ εἰκόνα προδεικνύων<br>
τῆς αὐτοῦ συγκαταβάσεως.<br><br>

Χριστὸς ἐνηνθρώπησε<br>
καλέσας εἰς μετάνοιαν,<br>
λῃστὰς καὶ πόρνας·<br>
ψυχὴ μετανόησον,<br>
ἡ θύρα ἠνέῳκται<br>
τῆς Βασιλείας ἤδη·<br>
καὶ προαρπάζουσιν αὐτὴν<br>
Φαρισαῖοι καὶ Τελῶναι<br>
καὶ μοιχοὶ μεταποιούμενοι.<br><br>

Χριστὸς Μάγους ἔσωσε,<br>
Ποιμένας συνεκάλεσε,<br>
Νηπίων δήμους<br>
ἀπέδειξε Μάρτυρας,<br>
Πρεσβύτην ἐδόξασε<br>
καὶ γηραλέαν Χήραν·<br>
ὧν οὐκ ἐζήλωσας, ψυχή,<br>
οὐ τὰς πράξεις, οὐ τὸν βίον·<br>
ἀλλ᾿ οὐαί σοι ἐν τῷ κρίνεσθαι!<br><br>

Νηστεύσας ὁ Κύριος<br>
ἡμέρας τεσσαράκοντα<br>
ἐν τῇ ἐρήμῳ,<br>
ὕστερον ἐπείνασε<br>
δεικνὺς τὸ ἀνθρώπινον.<br>
Ψυχή, μὴ ἀθυμήσῃς·<br>
ἄν σοι προσβάλῃ ὁ ἐχθρός,<br>
προσευχαῖς τε καὶ νηστείαις<br>
ἐκ ποδῶν ἀποκρουσθήτω σοι.<br><br>

Χριστὸς ἐπειράζετο,<br>
Διάβολος ἐπείραζε<br>
δεικνὺς τοὺς λίθους,<br>
ἵνα ἄρτοι γένωνται·<br>
εἰς ὄρος ἀνήγαγεν<br>
ἰδεῖν τὰς βασιλείας<br>
τοῦ κόσμου πάσας ἐν ριπῇ.<br>
Φοβοῦ, ὦ ψυχή, τὸ δρᾶμα·<br>
νῆφε, εὔχου, πᾶσαν ὥραν Θεῷ.<br><br>

Τρυγὼν ἡ φιλέρημος,<br>
φωνὴ βοῶντος ἤχησε,<br>
Χριστοῦ ὁ λύχνος<br>
κηρύττων μετάνοιαν·<br>
Ἡρῴδης ἠνόμησε<br>
σὺν τῇ Ἡρωδιάδι.<br>
Βλέπε, ψυχή μου, μὴ παγῇς<br>
τῶν ἀνόμων ταῖς παγίσιν,<br>
ἀλλ᾿ ἀσπάζου τὴν μετάνοιαν.<br><br>

Τὴν ἔρημον ᾤκησεν<br>
ὁ Πρόδρομος τῆς χάριτος·<br>
καὶ Ἰουδαία<br>
πᾶσα καὶ Σαμάρεια<br>
ἀκούοντες ἔτρεχον<br>
καὶ ἐξωμολογοῦντο<br>
τὰς ἁμαρτίας ἑαυτῶν,<br>
βαπτιζόμενοι προθύμως·<br>
οὓς αὐτὴ οὐκ ἐμιμήσω, ψυχή.<br><br>

Ὁ γάμος μὲν τίμιος,<br>
ἡ κοίτη δὲ ἀμίαντος·<br>
ἀμφότερα γὰρ<br>
Χριστὸς προευλόγησε,<br>
σαρκὶ ἑστιώμενος<br>
ἐν τῆς Κανᾶ τῷ γάμῳ,<br>
τὸ ὕδωρ οἶνον ἐκτελῶν<br>
καὶ δεικνύων πρῶτον θαῦμα,<br>
ἵνα σὺ μετατεθῇς, ὦ ψυχή.<br><br>

Παράλυτον ἔσφιγξε<br>
Χριστὸς τὴν κλίνην ἄραντα<br>
καὶ νεανίσκον<br>
θανόντα ἐξήγειρε,<br>
τῆς χήρας τὸ κύημα<br>
καὶ τοῦ Ἑκατοντάρχου,<br>
καὶ Σαμαρείτιδι φανεὶς<br>
τὴν ἐν πνεύματι λατρείαν<br>
σοί, ψυχή, προεζωγράφησεν.<br><br>

Αἱμόρρουν ἰάσατο<br>
ἁφῇ κρασπέδου Κύριος·<br>
λεπροὺς καθῆρε,<br>
τυφλοὺς καὶ χωλεύοντας<br>
φωτίσας ἀνώρθωσε,<br>
κωφούς τε καὶ ἀλάλους<br>
καὶ τὴν συγκύπτουσαν χαμαὶ<br>
ἐθεράπευσε τῷ λόγῳ,<br>
ἵνα σὺ σωθῇς, ἀθλία ψυχή.<br><br>

Τὰς νόσους ἰώμενος<br>
πτωχοῖς εὐηγγελίζετο<br>
Χριστὸς ὁ Λόγος·<br>
κυλλοὺς ἐθεράπευσε,<br>
τελώναις συνήσθιεν,<br>
ἁμαρτωλοῖς ὡμίλει·<br>
τῆς Ἰαείρου θυγατρὸς<br>
τὴν ψυχὴν προμεταστᾶσαν<br>
ἐπανήγαγεν ἁφῇ τῆς χειρός.<br><br>

Τελώνης ἐσῴζετο<br>
καὶ Πόρνη ἐσωφρόνιζε,<br>
καὶ Φαρισαῖος<br>
αὐχῶν κατεκρίνετο·<br>
ὁ μὲν γάρ, Ἱλάσθητι,<br>
ἡ δέ, Ἐλέησόν με·<br>
ὁ δὲ ἐκόμπαζε βοῶν·<br>
Ὁ Θεὸς εὐχαριστῶ σοι·<br>
καὶ ἑξῆς τὰ τῆς ἀνοίας ρητά.<br><br>

Ζακχαῖος Τελώνης ἦν,<br>
ἀλλ᾿ ὅμως διεσῴζετο,<br>
καὶ Φαρισαῖος<br>
ὁ Σίμων ἐσφάλλετο,<br>
καὶ Πόρνη ἐλάμβανε<br>
τὰς ἀφεσίμους λύσεις<br>
παρὰ τοῦ ἔχοντος ἰσχὺν<br>
ἀφιέναι ἁμαρτίας·<br>
ὅν, ψυχή, σαυτῇ ἱλέωσαι.<br><br>

Τὴν Πόρνην, ὦ τάλαινα<br>
ψυχή μου, οὐκ ἐζήλωσας,<br>
ἥτις λαβοῦσα<br>
μύρου τὸ ἀλάβαστρον,<br>
σὺν δάκρυσιν ἤλειψε<br>
τοὺς πόδας τοῦ Κυρίου·<br>
ἐξέμαξε δὲ ταῖς θριξί,<br>
τῶν ἀρχαίων ἐγκλημάτων<br>
τὸ χειρόγραφον ρηγνύντος αὐτῇ.<br><br>

Τὰς πόλεις, αἷς ἔδωκε<br>
Χριστὸς τὸ Εὐαγγέλιον,<br>
ψυχή μου, ἔγνως,<br>
ὅπως κατηράθησαν·<br>
φοβοῦ τὸ ὑπόδειγμα,<br>
μὴ γένῃ ὡς ἐκεῖναι·<br>
ταῖς ἐν Σοδόμοις γὰρ αὐτὰς<br>
ὁ Δεσπότης παρεικάσας<br>
ἕως ᾍδου κατεδίκασε.<br><br>

Μὴ χείρων, ὦ ψυχή μου,<br>
φανῇς δι᾿ ἀπογνώσεως,<br>
τῆς Χαναναίας<br>
τὴν πίστιν ἀκούσασα,<br>
δι᾿ ἧς τὸ θυγάτριον<br>
λόγῳ Θεοῦ ἰάθη.<br>
Υἱὲ Δαυΐδ, σῶσον κἀμέ,<br>
ἀναβόησον ἐκ βάθους<br>
τῆς καρδίας, ὡς ἐκείνη, Χριστῷ.<br><br>

Σπλαγχνίσθητι, σῶσόν με·<br>
Υἱὲ Δαυΐδ, ἐλέησον,<br>
ὁ δαιμονῶντας<br>
λόγῳ ἰασάμενος·<br>
φωνὴν δὲ τὴν εὔσπλαγχνον,<br>
ὡς τῷ Λῃστῇ, μοι φράσον·<br>
Ἀμήν σοι λέγω, μετ᾿ ἐμοῦ<br>
ἔσῃ ἐν τῷ Παραδείσῳ,<br>
ὅταν ἔλθω ἐν τῇ δόξῃ μου.<br><br>

Λῃστὴς κατηγόρει σοι,<br>
Λῃστὴς ἐθεολόγει σοι·<br>
ἀμφότεροι γὰρ<br>
σταυρῷ συνεκρέμαντο.<br>
Ἀλλ᾿ ὦ Πολυεύσπλαγχνε,<br>
ὡς τῷ πιστῷ Λῃστῇ σου<br>
τῷ ἐπιγνόντι σε Θεόν,<br>
κἀμοὶ ἄνοιξον τὴν θύραν<br>
τῆς ἐνδόξου βασιλείας σου.<br><br>

Ἡ Κτίσις συνείχετο<br>
σταυρούμενόν σε βλέπουσα·<br>
ὄρη καὶ πέτραι<br>
φόβῳ διερρήγνυντο·<br>
καὶ γῆ συνεσείετο<br>
καὶ ᾍδης ἐγυμνοῦτο·<br>
καὶ συνεσκότασε τὸ φῶς<br>
ἐν ἡμέρᾳ, καθορῶν σε,<br>
Ἰησοῦ, προσηλωμένον σαρκί.<br><br>

Ἀξίους μετανοίας<br>
καρποὺς μὴ ἀπαιτήσῃς με·<br>
ἡ γὰρ ἰσχύς μου<br>
ἐν ἐμοὶ ἐξέλιπε·<br>
καρδίαν μοι δώρησαι<br>
ἀεὶ συντετριμμένην·<br>
πτωχείαν δὲ πνευματικήν,<br>
ἵνα ταῦτά σοι προσοίσω<br>
ὡς δεκτὴν θυσίαν, μόνε Σωτήρ.<br><br>

Κριτά μου καὶ γνῶστά μου,<br>
ὁ μέλλων πάλιν ἔρχεσθαι<br>
σὺν τοῖς Ἀγγέλοις<br>
κρῖναι Κόσμον ἅπαντα,<br>
ἱλέῳ σου ὄμματι<br>
τότε ἰδών με φεῖσαι·<br>
καὶ οἴκτειρόν με, Ἰησοῦ,<br>
τὸν ὑπὲρ τὴν πᾶσαν φύσιν<br>
τῶν ἀνθρώπων ἁμαρτήσαντα.<br><br>

Δόξα.<br><br>

Τριὰς ὁμοούσιε,<br>
Μονὰς ἡ τρισυπόστατος,<br>
σὲ ἀνυμνοῦμεν<br>
Πατέρα δοξάζοντες,<br>
Υἱὸν μεγαλύνοντες<br>
καὶ Πνεῦμα προσκυνοῦντες,<br>
τὸν ἕνα φύσει ἀληθῶς<br>
Θεόν, ζωήν τε καὶ ζωάς,<br>
βασιλείαν ἀτελεύτητον.<br><br>

Καὶ νῦν.<br><br>

<object style="color:red;">Θεοτοκίον.</object><br>
Τὴν Πόλιν σου φύλαττε,<br>
Θεογεννῆτορ ἄχραντε·<br>
ἐν σοὶ γὰρ αὕτη<br>
πιστῶς βασιλεύουσα,<br>
ἐν σοὶ καὶ κρατύνεται,<br>
καὶ διὰ σοῦ νικῶσα<br>
τροποῦται πάντα πειρασμὸν<br>
καὶ σκυλεύει πολεμίους<br>
καὶ διέπει τὸ ὑπήκοον.

<br><BR><BR>



</body>
</html>
